 Capitol .viii.
De cauterizacio de obblivio fayta per flacma.
 Cove que sian donatz al malaute en le comensament jerras grans e pilulas le servel mondificantz.
E aprop ras le cap tot del malaute e pausa sus le coguot de lu emplaustre de cetre descrit en le tractat dels emplastres.
E pausa aquel alcunas veguadas, quar aquel es manieyra de cauteri.
E fay aquo segon aquel meteys orde le qual ja he dit.
E donc si per aqueles sanat bo es; e sino, lahoras fay a lu tres cauteris en la deriera partida de sieu cap, les quals sian deysendentz de la partida pus sobirana del cap entro a la partida pus dejos del col.
E pausa entre quascun cauteri la grossetut del dit, e aprop cura lo cauteri am aquo que es procedit.
Mays si tu vos addicio e le malaute es aquo tollerant, lahoras fay a lu cauteri en le mieg loc; e si voys major addicio, lahora cauteriza aquel sobre les dos corns.
Aprop cura aquel entro que sia sanat; e sia le cauteri olivar segon la forma denant donat.
