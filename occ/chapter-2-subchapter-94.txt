 De extraccio de sagetas.
 Sagetas son diversificadas segon las specias, e segon les locs dels cors en les quals cazo, quar la lor diversitat es que de aquellas so que han grans puntas, e petitas, e concavas, e sordas, so es solidas; e de lor so que han tres angles, e de aquelas a las quals so que han lenguas; e de aquelas a las quals so astelas.
E aquela que es segon les membres e las pessas en las quals cazo es segon dos manieyras: quar les membres o so membres principals concaus, ayssi cum le cervel, le cor, e·l fitge, e le pulmo, e les ronhos, e les budels, e la vezica, e a lor semblantz; e donc quan catz en alcu de aquestz membres e aparo a tu senhals de mort, la qual causa yeu recomtare aprop, lahoras cove que tu evites extraccio de aquela sageta en aquels quar la mort siec aquel en le qual en las majors disposicios, e quan a tu no appareysso aquestz mals senhals, e la sageta no es amaguada en la profunditat del membre, lahoras tu extratz aquela e cura la plagua.
 E dels senhals del servel es quan catz en lu sageta, e trespassa le os, e es yssit del cyphac le qual es sobre le cervel, quar accideys per lu soda vehement, e scotomia, e vertige, e rogor en les huels, e imflamacio e rogor de la lengua, e spasme e permixtio de entendament e vomi de colera, e fort leu es abscindida la paraula e es destruida la votz, e es yssit del loc de la plagua humiditat blanca semblant a pols, e yeys de lu semblant ad aquositat de la carn.
E donc si appareyso a tu aquestz senhals, lahoras tu abste de la curacio e de la extraccio de la sageta, si non es fora.
 Mays les senhals de la sageta quan catz en le cor, so que ela es prop de la mamila senestra, e sent am aquela quays sia ficada en causa dura, e no es causa vueda; e fort leu le movement de la sageta es semblant a movement del pols, e corr de la plagua sanc negra, e siec aquel fregiditat de las extremitatz, e suzor freja, e sincopi; e donc sapias que la mort descen ses tot dopte.
 E les senhals quan la sageta ha plaglat le pulmo so eyssiment de sanc spumos de la plagua, e les vayssels que so prop del col so apostematz, e es mudada la color del malaute, e expira sperit gran aut, e demanda atraccio de ayre freg.
E si catz la sageta en le velament le qual es en le pietz, e la dolor lahoras es prop de las costas petitas, e es fayt le ale gran am vehement dolor e am sospir, e no so maugutz totz les membres dels muscles.
 E si catz la sageta en le stomac, lahoras fort leu yeys de la plagua vianda alcuna indigesta.
E si catz la sageta en le ventre, e es ficada en lu, yeys alcuna fenda de la plagua, o la tela, o budel le qual es disromput, e no es speransa en la curacio de lu extraccio de la sageta.
 E si la sageta catz en la vesica, e es yssida defora urina, e procesesca de lu alcuna causa a las partidas defora, e fort leu es dolor sobre le malaute, lahoras sapias que es mortal.
Mays les autres membres ayssi cum es la cara, le col, e·l golayro, e las spallas e le adjutori, e les spondils del dos, e la furcula, e la coysa, e la camba e a lor semblantz dels membres, son salvatz segon las majors disposicios quan la sageta no atroba vena ni arteria e no es sageta venenosa.
E yeu recomtare aquo a tu que he vist del esser de aquestas sagetas, per que signifiques per aquo sobre la curacio tieua.
La qual causa es, quar en un home cazec sageta en le lacrimal del huel de lu en la razitz del nas, e yeu extrayssi aquela a lu del autra partida, dejos le grays de l’aurelha de lu, e es sanat, e no accidic en le huel de lu nocument.
E extrayssi autra sageta a un Juzeu la qual cazec en lu en lo grays del sieu huel, dejos la palpebra pus dejos, e la sageta ja era occultada e no so conseguit de aquela sino una petita extremitat am la qual adhereys al sieu fust, e era gran sageta de las sagetas agudas dels Turcs , am ferr leon en la qual no havia aurelhas.
E senat es le Juzieu , e no accidic en le sieu huel mal accident.
E extrayssi una autra sageta a un home Crestia la qual era cazuta en le golayro, e era sageta arabica, e es aquela a la qual so aurelhas; e adonc yeu inscidegui sobre aquela entre doas guidegi, e ja era submersa en le golayro de lu; e adonc yeu so subtiliat am aquela, e aprop extraxi aquela, e es sanat le Crestia .
E extraxi autra sageta a un home la qual era cazuta en le sieu ventre, e cogitegui que moris per aquela; e donc, pus que foro passatz xxx dias e no es mudat sobre lu alcuna causa de las suas disposicios, inscidegui sobre la sageta e engenagui sobre aquela, e es sanat, e no accidic a lu accident mal.
 E vi mays un home en le qual cazec una sageta en le dos de lu, e consolidada es la plagua sobre lu, e pus que foc aprop set ans, yssic la sageta en la razitz de la coyssa.
E vi una femna a la qual cazec sageta en le sieu ventre, e la plagua es consolidada dedintz lu, e no es mudada en las suas disposicios en re, e la femna no atrobec nocument en alcunas de las suas opperacios naturals.
E vi un autre home al qual cazec sageta en la sua cara e consolidada es la plagua e romas la sageta, no atrobant aqui mota dolor, e motz semblantz ad aquestz.
E extrayssi la sageta del home dels princeps del rey que era cazuda en le mieg loc del nas sieu e ja havia declinat a la partida dreyta un petit, e occultada era tota la sageta.
E yeu fu appelat a la curacio de lu aprop le cazement de la sageta entro a tres dias.
E adonc yeu atrobegui la plagua de la sageta mot streyta; e adonc yeu inquirigui aquela am tenta subtil, e no sentigui aquela; mays el la sentia puncio dejos la aurelha dreyta, e adonc speregui que aquela punccio era per la extremitat de la sageta.
E amplastregui le loc am emplaustre en le qual es vertut atrectiva e digestiva, confizant de mi que·l loc se apostemes per que appares a mi le loc de la sageta, per que secces sobre aquela.
E no accidic en le loc accident significant que la sageta hagues conseguit aquel loc; e yeu continuegui am le emplaustre sobre lu per motz dias e no accidic accident; e consolidada es la plagua entretant, e romas le malaute de la extreccio de lu per spazi de motz dias entro que un jorn sentic la sageta dintz le sieu nas e recontec aquo a mi.
E adonc yeu pausegui sobre la plagua medicina acuta corrosiva per motz dias entro que foc ubert, e am la tenta yeu assagegui aquel, e atrobegui la extremitat de la sageta subtil, la qual adhereys al fust.
E aprop yeu ajustegui en la apersio de la plagua per aquela medicina acuta entro que apparec a mi visiblament la extremitat de la sageta, e passec a mi temps am aquo per le spazi de temps entro quatre meses.
E aprop pus que la plagua foc amplificada, e foc a mi possible entrometre las forfexs en lu, e remaure aquela, e no obezic ad eyssiment, lahoras yeu no cessegui subtiliar e ingeniar sobre aquela am manieyras de engen, entro que comensegui un dia sobre aquela am manieyras de engens pendre lu am forceps descentment faytas, segon que vindra la forma de aquelas en la fi del capitol, entro que extraxi aquela; e aprop restauregui aquela plagua.
E alcus metges jutgavan que la cartillage del nas no es restaurada, e yeu restauregui aquela e la plagua es consolidada, e sanat es le malaute per sanetat entiera, e no noguec en lu en deguna causa.
 E yeu recomti a tu la qualitat de extraccio de alcunas sagetas per que pauses aquo regla e significacio sobre aquo que no he dit, quar las partidas de aquesta art e las difinicios de aquela no so conprehendudas am narracio ni no comprehen aquelas le libre.
E le artifexs savi compara am pauc sobre mot; e am aquo que es present sobre aquo que es absent; e atroba operacio novela e instrument novel deves le descendement de las causas extranhas del art quan accideysso.
 E donc yeu dic que sagetas no son fora-gitadas dels membres en les quals son ficadas sino segon dos manieyras: o per atraccio del loc en le qual intrec; o per le contrari de la autra partida.
E aquela que es gitada per le loc don es intrada, o es sageta procedent en loc carnos, e es atirada e fora-gitada.
E si no obezeys a eyssiment de la hora en la qual catz, lahoras cove que tu la laysses per alcus dias entro que poyresca la carn que es al enviro de lu, e sia alleujada l‘atraccio de lu e la sua egressio.
E semblantment si es ficada en os e no obezeys a tu a eyssiment, lahoras layssa aquela per alcus dias e itera aquela am atraccio e mocio en quascun dia, e ja es fora-gitada.
E si no obezeys a tu eyssiment aprop alcus dias, lahoras cove que tu perforas en le circuit de la sageta en aquel os de tota partida am taravel subtil entro que·l loc sia amplificat de la sageta, e aprop extratz aquela.
E si la sageta es ficada en le os del cap e ja ha procezit en un dels ventres del cervel, e apparo en le malaute alcus de aquels accidentz les quals yeu e ditz, lahoras abste de la extraccio de la sageta e layssa aquela entro que·l sieu esser sia equat aprop alcus dias; quar si la sageta perve al ciphac, lahoras la mort no es a lu prolonguada.
E si la sageta no es ficada sino en le cors del os tant solament e no passa entro al ciphac, e roman le malaute per alcus dias, e no accideys a lu denguna causa de aquels accidentz, lahoras tu engenia en la atraccio de la sageta e en la atraccio de lu.
Mays si es mot ficada e no obezeys a tu a extraccio, lahoras tu aministra taravels en le circuit de la sageta ayssi cum havem recomtat, e aprop cura le loc entro que sia sanat.
Mays si la sageta ja es amaguada en le loc del cors, e es amaguada del sentiment, lahoras tu inquireys aquela am tenta, e si tu sentas aquela, lahoras atira aquela am alcus sturmentz les quals so convenientz a la atraccio de lu.
E si no podes sobre lu per la constriccio de la plagua e per la longitut del preon, e aqui no es os ni nervi ni vena, lahoras tu fen sobre la plagua entro que sia amplificada e que sia possible extrayre la sageta.
E si so a lu aurelhas am las quals sia tenguda, lahoras tu deliura la carn en la qual es ficada de tota partida am tot le engen que poyras far; e ingenia sobre aquo, si no podes sobre la evasio de la carn en la fractura de las aurelhas e en torssio de aquelas entro que obezesca.
 E quan tu administras la extraccio de la sageta en quascun loc on sia, lahoras tu usa am torcio de la tua ma am forceps a totas partidas entro que fassa aquela obezir; e subtilia am deriera subtilitat que la sageta no sia trencada e que sia fayta a tu dificil atraccio de lu e de aquela extraccio.
E si no podes sobre aquela de la tua hora, lahoras tu layssa per alcus dias entro que se poyrescan las partidas que so en le circuit de lu, e aprop itera aquela quar lahoras es alleujada.
Mays si a tu fa contrarietat flux de sanc, lahoras tu administra aquo que havem dit de curacio en le sieu capitol.
E guarda la tua vertut de inscizio de vena o de nervi, o de corda, e aministra engen en tota manieyra a tu possibla de la evasio de la sageta; e fay aquo am facilitat e tranquillitat e tarditat e fermetat ayssi cum yeu e a tu recomtat.
E donc que fassas contrayre la sageta per so que·l malaute sia segon la figura segon la qual foc deves le cazement de la sageta en lu, quar es mays juvatiu.
Mays si aquo no es a tu possible, lahoras tu aministra aquo que es a tu possible per las figuras.
 Mays las sagetas que son fora-gitadas per le contrari del autra partida, o que ja de lu procezeys alcuna partida a las partidas de fora, o fa gilbositat la extramitat de la sageta per sentiment de la partida pus desus de la codena propdana e vezes aquela eminent; adonc tu secsa sobre aquela; e sia la seccio segon la quantitat en la qual prenguan las forceps; e aprop atira aquela, quar ela es fayta leugiera a eyssiment.
Mays si es retenguda en le os, lahoras tu tortz lama segon contrarietat entro que la sageta enprema en le os, e amplifique a si meteys, e aprop extratz aquela.
E sino, layssa aquela per alcus dias, e aprop itera aquela entro qu’en yesca.
E si le fust de la sageta es en aquela, lahoras tu impelleys aquela am lu.
Mays si le fust es cazut e voles aministrar inpulsio, lahoras tu intromet e aquela, si es sorda, sturment concau per so que intre la concavitat de lu en la coa de la sageta e aprop impelleys aquela am lu.
Mays si la sageta es concava, lahoras tu impelleys aquela am sturment fort intrant en aquela, quar la sageta es alleujada per aquela.
 E si la sageta es entoxiguada, lahoras cove que tu concaves tota la carn en la qual es le vere, si es a tu possible aquo, e aprop cura aquela am aquo que si conveneys.
 E si la sageta catz en le pietz, o en le ventre, o en la vesica, o en le costat, e es propinqua per so que tu tocas aquela am la tenta, e es a tu possible secsar sobre aquela, lahoras secsa sobre aquela e guarda te de inscizio de vena o de nervi, e extratz aquela, e aprop cos la plagua si indigeys, e cura aquela entro que sia sanada.
 Forma de forceps am las quals so atiradas las sagetas:
 Sian las extremitatz de lor cum a bec de ausel que son faytas cum serra quan prendon sobre la sageta per so que no la layssen.
E de aquelas son faytas motas specias, grans, paucas e migieras, segon la quantitat de la grandeza de la sageta e de la sieua pauqueza, e de la amplitud de la plagua, e de la constriccio de lu.
 Forma de impellent concau de aquesta extremitat conquava ayssi cum pena de ausel per so que sia alleujat le intrament de la sageta en lu, e impulcio de aquela sorda:
 Forma de impellent de sorda extremitat:
 ayssi cum ray per so que sia alleujat le intrament de lu en la sageta concava e es impellida am aquel.
