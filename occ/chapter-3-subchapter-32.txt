 Capitol .xxxii.
De curacio de dislocacio del denolh.
 Le denolh es dislocat segon tres manieyras, quar es dislocat a las partidas defora, e a las partidas dedintz, e a las partidas dejos mays a las partidas detras; e a las partidas denant no es dislocat.
E le senhal de dislocacio de lu es que comandes al malaute que aplique la sua camba am la coyssa; lahoras sapias que·l denol es dislocat.
 E la restauracio de totas las manieyras de lu es que fassas cezer le malaute dreyt, enayssi que ja extenda la sieua camba, si pot sobre aquo; adherir le tieu dos a la cara de lu, e pausa le pe de lu entre les tieus pes; e aprop fay adherir le denol de lu am las tuas palmas, e rete aquelas entre les tieus ditz sobre le denolh de lu am fortaleza, e autre ministre extenda le sieu pe entro que·l denol retorne a son loc.
E senhal de reddicio de lu es que la sua camba adharesca am la coyssa am levitat no-laboroza.
E aprop emplastra aquel e fay adhirir la camba am la coyssa, e aprop lia aquelas emsemps am una benda per tres dias o per quatre, e aprop deslia aquelas.
E no uze le malaute de ambulacio per alcus dias, entro que sia sanat e cofortat.
 Mays si la reduccio de lu a tu es excusada, lahoras aministra fort extencio am liamentz dels quals en la curacio de la hancha precedit narracio.
