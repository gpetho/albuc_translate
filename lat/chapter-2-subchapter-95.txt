¶ De phlebotomia Venarum.
Caput XCVII.
Uenae phlebotomandae, quarum cucurrit consuetudo in corpore, sunt triginta.
Ex quibus in capite sunt sexdecim: duae Venae pulsatiles, quae sunt post aures, dictae duae Herbae: et duae Arteriae, quae sunt in duobus timporibus apparentes: et duae Venae quae sunt in duobus lachrymalibus duorum oculorum, quae dicuntur Aspicientes: et Vena praeparata in medio frontis: et uena quae est in extremitate nasi.
Et duae Guidegi, quae sunt in collo.
Et duae uenae quae sunt in labio superiore oris.
Et duae uenae quae sunt in labio inferiore.
Et istae sunt uenae quae dicuntur Algecherich.
Et duae uenae quae sunt sub lingua.
Venae autem quae phlebotomantur in brachiis, sunt quinque uenae in omni brachio.
Vna earum est Cephalica, et est ex latere syluestri: et nominat eam uulgus uenam capitis.
Et Fusca.
Et est Media uena, et est composita ex ramo Basilicae, et ramo Cephalicae: et nominat eam uulgus uenam corporis.
Et Basilica, et est posita in latere domestico: et nominatur etiam Titillicaris.
Et nominat eam uulgus uenam uentris.
Et Funis brachii, et est posita super focile: et est illa in qua phlebotomatur, et est illa quae apparet supra pollicem appatitione manifesta.
Et Saluatella: et est uena quae est inter annularem et minimum: et sunt ei duo rami.
Et in crure et in pede sunt tres uenae.
Vna earum est quae est sub pollicis curuatura ex latere syluestri.
Et secunda est Saphena: et locus eius est apud calcaneum ex latere domestico.
Et uena Nesse: et locus eius est apud calcaneum ex latere syluestri.
Et in crure alio sunt tres uenae similes illis.
¶ De phlebotomia duarum uenarum post Aures.
Phlebotomiae uero duarum uenarum quae sunt post Aures, iuuamentum est ad catarros antiquos, et hemigraneam, et sahafati, et ulcera capitis mala antiqua.
Et qualitas phlebotomandi eam est secundum quod narro.
Et est, ut radatur caput infirmi: et fricetur occipitium eius in loco duarum uenarum cum panno aspero fricatione bona.
Deinde stringat infirmus collum suum cum uitta, donec appareant duae uenae.
Et loca earum sunt post Aures in duobus locis depressis capitis.
Quaere ergo eas digito tuo, et ubi sentis pulsum earum sub digito tuo, illic signa cum encaustro.
Deinde accipe phlebotomum cultellarem, et est ille qui dicitur Incidens.
Deinde intromitte ipsum sub uena in cute, donec perueniat phlebotomus ad os.
Deinde eleua manum tuam cum uena et cute ad superiora, et incide uenam cum cute incisione incidente.
Et sit longitudo incisionis quantitas duorum digitorum iunctorum, aut circiter illud: et fac exire ex sanguine quantum uis.
Deinde stringe eam cum puluillis, et dimitte eam, donec sanetur.
Et iam praecessit in principio libri incisio earum, et ipsarum cauterizatio.
¶ De phlebotomia duarum Arteriarum in timporibus.
Duarum uero Arteriarum quae sunt in duobus timporibus phlebotomiae iuuamentum, est ad hemigraneam antiquam: et sodam prauam, et obtalmiam assiduam: et cursum superfluitatum effusarum acutarum ad oculos.
Et qualitas phlebotomandi eas est secundum quod narro tibi.
Stringat infirmus collum suum multum, donec appareant duae uenae sensui apparitione manifesta: et demonstretur pulsus earum sub digito tuo.
Tunc enim signa cum encaustro.
Deinde eleua cutem desuper uenam ad superiora cum digito tuo indice, et intromitte phlebotomum incidentem desubtus, et eleua uenam ad superiora.
Et incide eam, sicut fecisti in duabus uenis aliis: et fac currere ex sanguine secundum quantitatem necessitatis tuae.
Deinde solue coartationem infirmi, et pone digitum tuum super uenam hora una.
Postea pone super ipsam cotum et puluillos, et stringe ipsum desuper constrictione forti: et dimitte ipsam, donec sanetur.
Et iam praecessit rememoratio earum, et ipsarum incisio, et earum extractio in principio libri.
¶ De phlebotomia uenae frontis post phlebotomiam Cephalicae.
Iuuamentum uero phlebotomiae uenae frontis est post phlebotomiam Cephalicae, ad aegritudines faciei antiquas: et ad hemigraneam, et rubedinem: et ulcera foeda.
Et qualitas phlebotomiae eius est, secundum quod narro tibi.
Coartet infirmus collum suum cum uitta, donec appareat uena.
Deinde accipe instrumentum quod nominatur Fossorium.
Cuius haec est forma.
Pone acumen eminens quod est in capite Fossorii super ipsam uenam, et percute super ipsum cum pectine, aut cum re alia in modo eius: et dimitte sanguinem currere secundum quantitatem quam uis.
Deinde solue perforationem infirmi, et stringe eam, donec sanetur.
Et quandoque aperitur cum phlebotomo lato.
Verumtamen non oportet, ut sit phlebotomus acutae extremitatis, sicut reliqui phlebotomi, imo sit latae extremitatis.
Et phlebotoma eam secundum transuersionem: quoniam os est propinquum: et fortasse in eo frangetur phlebotomus quando est subtilis.
¶ De phlebotomia Venarum in duobus Lachrymalibus.
Iuuamentum autem duarum Venarum quae sunt in duobus Lachrymalibus duorum oculorum, est ad oculum ex scabie et rubedine: et sebel in oculo, et aegritudinibus faciei.
Et qualitas phlebotomiae earum est, ut stringat infirmus collum suum cum uitta.
Deinde phlebotoma eas: et tu sis stans super caput eius.
Et fiat phlebotomia secundum transuersum ad longitudinem parum, cum phlebotomo paruo, lato parumper, nam in loco non est caro.
Si enim phlebotomus est subtilis extremitatis, fortasse frangitur.
Deinde fac currere ex sanguine quantum est tibi necesse.
Et pone super eas cotum, et stringe eas nocte una, et solue eas.
¶ De phlebotomia uenarum Nasi.
Venae autem Nasi phlebotomia, est conferens ad febrem acutam, et sodam uehementem, et aegritudines faciei, sicut hemigraneam, et rubedinem quae accidit in facie: praecipue quando est antiqua.
Et qualitas phlebotomiae eius est, ut stringat infirmus collum suum.
Deinde tene nasum eius manu tua sinistra, et accipe phlebotomum subtilem, longum: et fige eum in medio leporis ipsius, inter illud quod distinguit nasum secundum rectitudinem.
Quoniam uena non apparet sensui illic, et quia sanguis incipit fluere statim.
Et oportet, ut ultimes manum tuam cum phlebotomo parumper: et facias currere ex sanguine secundum necessitatem tuam.
Deinde liga ipsam nocte una.
Ipsa enim restauratur uelociter.
¶ De phlebotomia uenarum Guidegi.
Duarum uero Guidegi phlebotomiae iuuamentum, est ad constrictionem anhelitus, et incaeptionem leprae, et aegritudines melancholicas, et impetiginem et ulcera mala, et corrodentibus, id est, herpetibus estiomenis.
Et qualitas phlebotomiae earum est ut stringat infirmus sub utrisque in collo suo cum ligamento: et stet artifex super caput infirmi, et infirmus sit sedens super sedem.
Deinde phlebotoma uenam ad longitudinem phlebotomia ampla parumper.
Deinde extrahe ex sanguine quantitatem temperatam, aut secundum illud quod uides ex necessitate quae est ad illud.
Deinde fac similiter de uena alia.
Postea solue ligamentum, et stringe duas uenas strictura media: ut non praefocetur infirmus.
Et dimitte eam usque mane.
Sanatur enim uulnus.
¶ De phlebotomia uenarum Algeberich.
Venae autem Algeberich phlebotomiae iuuamentum est: quia confert ad alcolam in ore, et corruptionem gingiuae: et ulcera mala: et fissuras labiorum, et ulcera mala, etiam quae sunt in naso, et in circumitu eius.
Et qualitas phlebotomiae earum est, ut facias sedere infirmum coram te: et stringe collum eius cum uitta.
Deinde reuolue labium eius, et aspice ad duas uenas: quarum una est a dextera labii, et secunda a sinistra eius: et demonstratio utriusque est per nigredinem ambarum.
Et illud uerum est: quia in circumitu earum sunt uenae minutae, nigrae.
Incide ergo utramque incisione incidente.
Si autem dubitatio est super te, et non scis quae earum est: tunc intende ad incisionem maioris earum, et ipsarum manifestiorem.
Et similiter fac de duabus uenis quae sunt in labio superiore: et plurimum quidem currit consuetudo cum eo: et incide duas uenas quae sunt in labio inferiori.
¶ De phlebotomia Venae sub lingua post Cephalicae phlebotomiam.
Duarum uero Venarum quae sunt sub lingua phlebotomiae iuuamentum: est, quod phlebotomia Cephalicae est ad praefocationes quae sunt in gutture, et aegritudinem uuulae, et aegritudines oris.
Et qualitas phlebotomandi eas est, ut sedeat infirmus inter manus tuas coram sole: et eleualinguam eius, et aspice sub lingua a latere eius uno uenam, et a latere eius alio uenam: et color utriusque decliuis ad nigredinem.
Phlebotoma ergo utramque: et custodi, ne ultimes manum tuam in phlebotomando eas.
Nam sub eius sunt arteriae, et fortasse accidet fluxus sanguinis ex illis arteriis.
¶ De tribus Venis in cubito.
Venae autem tres quae phlebotomantur in cubito, sunt in quarum phlebotomia cucurrit consuetudo in omnibus hominibus.
Et phlebotomia earum fit secundum duos modos.
Aut pungendo cum phlebotomo myrtino lato: aut oliuari ad subtilitatem decliui: aut secando cum phlebotomo cultellari, et est Alnesil.
Et haec est forma eius.
Sic Alnesil est, quod conuenit ad sectionem.
Et ex eis sunt species latae, et subtiles secundum amplitudinem uenarum et stricturam earum Forma phlebotomi myrtini sit lata, sicut uides.
Et conuenit ad aperiendas uenas concauas, plenas, procedentes, apparentes, grossas, et illas quae continent sanguinem grossum, turbidum.
Et iste phlebotomus est minoris latitudinis, et subtilioris extreminatis.
Et conuenit ad phlebotomiam uenarum subtilium, quae continent sanguinem subtilem citrinum
¶ De phlebotomia Basilicae.
Basilicae autem quae est una harum trium uenarum phlebotomiae iuuamentum est.
Quia extrahit sanguinem ex aegritudinibus, quae sunt sub gutture et collo, ex eo quod sequitur pectus, et uentrem: et conuenit phlebotomatori cum phlebotomat eam, ut caueat, et sit super timorem ex ea nam sub ea est arteria.
Si ergo errat, et addit in punctura phlebotomi, incidet illam arteriam, et accidet fluxus sanguinis.
Quapropter oportet, ne phlebotomet eam cum phlebotomo pungente: imo sit secans cum Alnesil.
Quod si non apparet Basilica apparitione manifesta, tunc oportet, ut alienes ipsam, et permuteris ad aliam, aut quaeras aliquem ramum eius: aut phlebotomes loco eius Funem brachii.
Ipsa enim est manifesta, et seca eam cum phlebotomo Anesil, sicut diximus.
Si autem uis phlebotomiam ipsius eiusdem, tunc oportet ante stricturam brachii, ut tangas locum, donec cognoscas locum pulsus.
Deinde signa super locum cum encaustro, postea brachium, et seca uenam sectione concaua cum phlebotomo Alnesil, sicut diximus.
Et caue ne cadat percussio per spacium a loco arteriae.
Et quando uides, cum tu stringis ligamen, inflationem in loco quem signasti cum encaustro, tunc illa inflatio est inflatio arteriae: deuita ergo eam.
Quod si uides sanguinem apud phlebotomiam salire, sicut urina pueri, et est sanguis subtilis, rubeus: tunc scias, quia est ex sanguine arteriae.
Tunc ergo propera, et pone digitum tuum super ipsum spacio longo, deinde aufer digitum tuum.
Si ergo abscinditur sanguis (multotiens namque abscinditur) tunc stringe brachium, et dimitte ipsum: et caueat infirmus a motione eius: et sit super timorem eius.
Et non moueat ipsum diebus aliquot, donec sanetur.
Si autem non abscinditur sanguis, et uincit te: et non est tibi praesens in momento tuo medicina, tunc incide arteriam, si apparet tibi.
Nam extremitates eius contrahuntur, et abscinditur sanguis.
Aut accipe corticem fistici, et finde eum: accipe medietatem unam, et stringe eam super locum uenae strictura decenti, cum ligamento et puluillis usque ad diem alium.
Tunc si abscinditur sanguis, est bonum.
Et si non: tunc cura ipsum cum eo cuius praecessit rememoratio ex loco puluerum abscindentium fluxum sanguinis: et abscisio sanguinis eius non est difficilis in pluribus dispositionibus, propter locum paruum uulneris, et possibilitatem ligamenti ex brachio.
¶ De phlebotomia uenae Fuscae.
Venae autem Fuscae phlebotomiae iuuamentum est, quod trahit sanguinem ex superiori parte capitis, et inferiore corporis: propterea, quia est composita ex ramo Basilicae, et ramo Cephalicae, sicut diximus.
Et conuenit phlebotomanti eam, ut sit super timorem ex phlebotomia eius, nam sub ea est neruus.
Si ergo addit in punctura phlebotomi, et inuenit neruum, accidit in ea stupor, et difficilis fit sanatio eius, et fortasse non sanatur penitus.
Et iste neruus multotiens apparet sensui.
Si autem occultatur in quibusdam hominibus, et est subtilis, et non ostenditur: tunc oportet ut ponas phlebotomiam tuam qua eam phlebotomas, sectionem cum Alnesil, et deuita neruum cum fortitudine tua.
Quod si uena est inter duos neruos, tunc finde uenam in longitudine.
¶ De uena Cephalica.
Phlebotomiae autem uenae Cephalicae iuuamentum est, quia attrahit sanguinem ex capite, et confert ad aegritudines oculorum.
Et oportet in hac uena proprie, si uis, ut phlebotomes eam pungendo cum phlebotomo oliuari, aut cum phlebotomo myrtino: quoniam est saluior uenarum omnium, quoniam non est subea arteria, neque neruus.
Verumtamen conuenit tibi apud phlebotomiam, ut deuites cum phlebotomo caput lacerti tantum, et quaeras locum leniorem: et non nocet ei, si non inuenitur cum percussione prima, ut iteretur super eam cum phlebotomia aliquotiens.
Verumtamen fortasse apostematur in quibusdam hominibus quando non phlebotomatur in percussione prima, sed non nocet ei illud apostema in aliquo.
¶ De utilitate Phlebotomiae, et cautelis in ea obseruandis.
Qualitas autem Phlebotomiae, et accidentia eius ex ea, in cuius rectificatione oportet te cogitare.
Primum ergo illius est de quo oportet ut scias, quod phlebotomia non administratur, nisi in conseruatione sanitatis, et perseuerantia eius, et cautela ab aduentu aegritudinum.
Et ut fiat phlebotomia in una uenarum trium quae sunt in cubito, scilicet Cephalica, et Fusca, et Basilica.
Et ut fiat phlebotomia in principio Veris super ieiunium, in uere, et aestate: et autumno, et hyeme post comestionem, quando apparent significationes repletionis.
Et fiat phlebotomia in die primo, aut in tertio, postquam praeterierint de die tres horae.
Phlebotomia autem quae administratur in aegritudinibus, non habet horam determinatam: sed quando prouocat conuenientia et necessitas ad illud, in nocte, aut die, et in omni hora, et in omni tempore.
Et non oportet, ut phlebotomentur pueri, donec ueniant super eos quatuordecim anni.
Neque phlebotometur mulier praegnans, nisi a mense quarto usque ad septimum.
Neque phlebotomentur senes, qui iam pertransierunt sexaginta annos.
Cum ergo aliquis uult phlebotomari propter quemcumque modum sit: oportet, ut mundificet intestina sua ante phlebotomiam cum clisteri leni, si in eis est stercus multum retentum: ut non attrahant uenae apud phlebotomiam ex intestinis superfluitates putridas nocentes membris principalibus.
Neque phlebotometur patiens toctina, id est, satietatem nauseatiuam: neque crapulatus, neque euadens ab ebrietate, donec remoueatur illud ab eis.
Neque infirmus cum hydropisi.
Et caueatur phlebotomia iterum post colicam passionem, et uomitum, et fluxum uentris, et multiplicationem coitus, et laboris, et exercitii, et uigiliarum, et ieiunii, et omnis quod dissoluit uirtutem ex re corporea aut animali.
Deinde considera in subtilitate humorum ante illud, si sanguis est grossus cum cibis et potibus, et medicinis: si possibile est ei illud.
Deinde introeat balneum, si non prohibet ipsum aliquid: aut exercitetur aliquo exercitio, ut subtilietur sanguis.
Et pone phlebotomiam eius in pectore, circa tertiam diei, sicut diximus: et conare, ut euacuetur pectus eius illa die ex omnibus accidentibus animalibus malis: sicut angustia, et ira, et timor: et ex omnibus accidentibus corporeis, sicut labor, et poena, et superfluicoitus, et illis similia.
Et sedi suae faciat esse praesentes res cum quarum usu cucurrit consuetudo hominum ex aromaticitate, et odoramento, et tripudio et similibus illis per quantitatem possibilitatis.
Deinde sedeat phlebotomator super puluinari, quod sit altius quam puluinar phlebotomandi: postea extrahat brachium suum, et fricet ipsum phlebotomator manu sua bis, aut ter.
Deinde stringat ligamentum cum corrigia, et inuoluat eam bis.
Et sit strictura temperata, quoniam strictura quando est inaequalis, aut per superfluitatem in strictura, tunc prohibet cursum sanguinis: aut in mollificatione, tunc etiam prohibet cursum sanguinis.
Deinde post stricturam oportet, ut fricet phlebotomandus manus suas simul adinuicem, donec inflentur uenae, et declarentur sensui.
Deinde abstergat phlebotomator phlebotomum cum pauco oleo, antiquo proprie.
Deinde ponat digitum suum indicem manus sinistrae super ipsam uenam sub loco cuius phlebotomiam uult, parum: ut non fugiat uena, et cassetur percussio.
Quoniam ex uenis est quam inuenis sicut chordam fugientem apud phlebotomiam: et ex eis est quae est plena uentositate: et quando ponis phlebotomum super eam, contrahitur sub phlebotomo, et decipitur phlebotomator, et non aperit phlebotomus uenam: et si aperit eam, est stricta: propter illud ergo oportet, ut firmetur phlebotomator, et sit sollicitus in his rebus omnibus.
Deinde deponat phlebotomum.
Si ergo aperitur uena ex uice una, tunc bonum est.
Et si non, tunc itera illud uice alia sub illo loco parum, aut supra ipsum cum festinatione: si non apostematur locus.
Quod si apostematur, aut expauescit infirmus, tunc dimitte eum die, aut duobus diebus: et non stringat ligamentum.
Fortasse enim attrahet apostema calidum.
Neque ingrediatur balneum.
Deinde iteret phlebotomiam, si amat.
Quod si apertio est parua, aut currit sanguis subtiliter: et times ut non egrediatur ex sanguine quantitas quam uis: tunc itera phlebotomum in foramine ipso secundum rectitudinem, et adde in operatione parum.
Et fac illud cum festinatione, antequam apostemetur locus, apostematus enim locus est in multis hominibus apud operationem paruam.
Si ergo uides ipsum iam apostematum, tunc non iteres super ipsum omnino, non enim excusat apud te aliquid.
Et pone super ipsum aliquid ex faece olei: quoniam alleuiat cursum sanguinis.
Et est melior in hoc loco quam oleum ipsum, et quam reliqua olea.
Et similiter administra faecem olei in omni phlebotomia tua, qua phlebotomas uenas apud prohibitionem cursus sanguinis: et faciunt illud tyriaca alfarach, et sagzenea, quando ponitur ex una earum super locum.
Sanguis enim subtiliatur et resoluitur, quando est grossus.
Quod si accidat in loco phlebotomiae apostema magnum, nam multotiens accidit, praecipue ei qui non est phlebotomatus nisi uice illa, aut est apertio uenae parua, tunc propera et pone super locum spongiam infusam in aqua et sale, calefacta parumper: et stringe eam hora una: quoniam soluitur.
Et oportet, ut facias illud post exitum sanguinis ex uena ipsa, cum complemento sui, aut ex uena alia.
Quod si remanet in loco post dies aliquid nigredinis, aut uiriditatis, non nocet illud: et si uis, pone super ipsum aliquid aloe, aut myrrhae solutorum: aut aliquid ex succo menthastri, id est, calamenti aut simile illius.
Et multotiens quidem accidunt apostemata et eminentiae apud phlebotomiam Basilicae.
Pone ergo manum tuam super ipsam, tunc si inuenis molliciem apud compressionem tuam super ipsam, tunc illa eminentia est mala.
Caue ergo, ut ponas super eam aliquid ex eo quod diximus.
Nam fortasse fluet ex ea sanguis arteriae.
Sed fac emplastrum ei cum eo in quo est stipticitas, ut induretur locus.
Deinde cura ipsum cum reliqua curatione, donec sanetur.
Et oportet, ut extrahas omni homini ex sanguine secundum quantitatem uirtutis suae.
Et quod apparet ex colore uincente super sanguinem.
Nam sanguis si est niger, tunc dimitte ipsum exire, donec rubeat: et similiter si uides ipsum grossum: tunc dimitte eum, donec subtilietur: et similiter si est acutus, donec auferatur acuitas eius.
Et oportet ei qui est plenus, fortis, et indiget extractione sanguinis uice una, ut amplificetur phlebotomia uenae, et sit phlebotomus latus: et in eo qui est debilis, sit econtrario illius.
Et oportet, ut extrahat ipsum in uicibus, et ut sit foramen strictum: et melius quod administratur in phlebotomia uenae est, ut sit transuersa sectio, non punctura.
Et iste modus phlebotomiae est saluus a fluxu sanguinis, et ab incisione nerui: et est laudabilior, et saluior quam phlebotomia per latitudinem et longitudinem.
Et cui consueuit peruenire apud phlebotomiam syncopis, oportet ut cibes ante phlebotomiam modico pane infuso in aqua granati muzi: aut secaniabin, si est calefactus: et extrahas ei ex sanguine in tribus uicibus, aut quatuor.
Et si est infrigidatae complexionis, tunc accipiat ante phlebotomiam panem infusum in syrupo miua, aut in syrupo de melle aromatizato cum speciebus, aut in syrupo aromatizato odorifero.
Quod si accidat syncopis apud phlebotomiam, et est caussa eius exitus sanguinis multi: tunc oportet, ut sumat in potu aquam carnis, et syrupum odoriferum subtilem: et utatur aromaticitate cum algalia, et liniatur pectus eius cum ea: et utatur reliquis quae diximus in diuisione in capitulo syncopis ex euacuatione.
Qui autem uult euentare brachium suum, et soluere sanguinem suum secundo: oportet ei cuius phlebotomia est propter euacuationem multam, et uirtus eius est debilis, ut soluat sanguinem paulatim per quantitatem uirtutis in diebus continuis.
Qui uero uult euentare brachium suum, et soluere sanguinem suum secundo, et est corpus eius forte: tunc faciat illud post septem horas, aut nouem a phlebotomia sua prima.
Qui autem uult attrahere sanguinem ex corpore suo ad contrarium partis ad quam declinat: oportet ut euentetur ei in die secundo, aut in tertio.
In cuius uero corpore est sanguis multus iam calefactus, et acuitur, et facit accidere febrem: oportet, ut egrediatur ex eo sanguis in uice una, et extrahatur ex eo quantitas multa: et amplificetur apertio usquequo accidat syncopis: postquam tu fueris conseruans omnes conditiones phlebotomiae: et ut ponas manum tuam super pulsum eius apud cursum sanguinis, ut non accidat mors loco syncopis.
Multotiens enim accidit illud, quando ignorat phlebotomator, et cadit negligentia.
Et non oportet quando uis soluere brachium, et soluere sanguinem secundo, cum iam clausum sit orificium uenae, et fiat difficilis exitus sanguinis, ut prematur super ipsum cum uehementia, et curuatum extendatur uelociter.
Nam illud est malum ualde, imo dimitte ipsum, donec phlebotometur secundo.
Aut remoue cum acuitate phlebotomi illud quod coagulatum est ex sanguine in orificio uenae, et pone super ipsum aliquid salis dissoluti in aqua.
Et pone super ipsum aliquid ex tyriaca alfaroch, aut sagzenea, et pone ipsum compressione leni, donec egrediatur sanguis.
Si uero iam apostemata est uena, tunc dimitte eam, et non tegas eam, donec sedetur apostema.
Quod si necessitas prouocat ad soluendum sanguinem secundo, et non est excusatio, tunc aut phlebotoma ipsum supra illum locum, aut in brachio alio in uena alia.
Funis autem brachii phlebotomatur loco Fuscae, et Basilicae, cum non inueniuntur, et sunt occultae, quoniam est composita ex eis.
Et qualitas phlebotomiae eius est, ut intromittat infirmus manum suam in aqua calida, donec rubeat focile, et appareat uena manifeste.
Deinde stringatur super ipsam cum ligamento parum constrictione media.
Deinde phlebotoma secundum transuersationem paulatim, non latitudinaliter, neque secundum longitudinem: et sit apertio ampla, et sit phlebotomia tua qua eam phlebotomas super iuncturam manus parumper.
Quod si prohibetur exitus sanguinis, tunc itera manum in aqua calida, et dimitte sanguinem currere in aqua, donec consequaris necessitatem tuam.
Si autem fueris in diebus aestatis, tunc excusaris ab iteratione manus in aqua calida.
Et plurimum quidem ponitur cursus sanguinis in aqua calida in tempore hyemis.
Et phlebotomia huius uenae est saluior omnibus uenis, quoniam non est sub ea uena pulsatilis, neque neruus.
Phlebotomia uero Saluatellae manus dextrae, est conferens aegritudinibus epatis.
Et qualitas phlebotomiae eius est, ut stringas mahason manus cum ligamento, aut manu tua, postquam tu intromittis eam in aquam calidam, donec infletur uena, et demonsteretur sensui ualde.
Deinde phlebotoma eam transuersando.
Et si incidis eam totaliter, non nocebit ei illud in aliquo.
Et conserua, ne ultimes manum tuam cum phlebotomo.
Sub ea enim sunt nerui digitorum denudati ex carne.
Deinde itera manum ad aquam calidam, et dimitte currere sanguinem in ea.
Nam si tu non iteras eam in aqua calida, coagulatur sanguis in orificio uenae, et prohibetur a cursu.
Cum ergo extraxeris ex sanguine quantitatem necessitatis, tunc pone super uenam oleum et sal: ut non consolidetur uelociter.
Et similiter oportet, ut facias cum omni ramo stricto.
Iuuamentum uero phlebotomiae eius ex manu sinistra, est: quoniam est conferens ad aegritudines splenis: et similiter fac in phlebotomia eius, sicut fecisti in secunda aequaliter.
Saphenae autem phlebotomiae iuuamentum, est ad aegritudines quae sunt in inferiori parte corporis, sicut aegritudines matricum, et retentionem menstruorum, et infirmitates renum, et ulcera coxarum et crurium antiqua, et similia ex aegritudinibus.
Et qualitas phlebotomiae eius est, ut intromittat infirmus pedem suum in aquam calidam: et faciat super ipsum fricationem, donec exuberent uenae: et liga supra iuncturam pedis cum corrigia.
Et uenae quidem locus est apud calcaneum, apparens uersus pollicem: et ramificantur ex ea in facie pedis rami multi.
Phlebotoma ergo eam in ampliore ramo eius, aut apud calcaneum in aggregatione eius: quoniam est melius et saluius.
Quod si phlebotomas eam in facie pedis, tunc caue a neruis qui sunt sub ea super faciem pedis.
Et pone phlebotomiam tuam qua eam phlebotomas ex transuerso, quasi tu uelis incidere eam: et sit phlebotomus Nesil.
Si autem prohibetur exitus sanguinis, tunc itera pedem eius in aqua calida: et dimitte sanguinem currere in eam, donec euacuatur.
Quod si errat uenam phlebotomator in prima uice, tunc iteret cum phlebotomia ad superiora parumper, nam locus est saluus, et non times ex eo maliciam, quando tu caues a neruis, sicut diximus.
Et similiter cum Saphena pedis alterius aequaliter.
Venae autem Sciaticae locus, sicut diximus, est apud calcaneum ex latere syluestri.
Et iuuamentum phlebotomiae eius est, ad dolorem anchae, quando est propter sanguinem calidum.
Et qualitas phlebotomiae eius est, ut ingrediatur infirmus balneum, et festinet: et stringe crus eius a latere anchae usque supra calcaneum quatuor digitis, cum uitta subtili longa: non enim apparet nisi propter illud.
Quando ergo apparet, tunc phlebotoma eam secundum quodcumque ingenium est tibi possibile, aut secundum transuersionem: et est melius, aut ut incidas eam incisione, aut seces eam sectione.
Locus enim eius est saluior, et ipsa est in pluribus hominibus occulta ualde.
Quod si non inuenis eam, et non apparet sensui omnino: tunc phlebotoma aliquem ramum eius, et est ille qui apparet in dorso pedis, et uersus auricularem: et caue a neruis, et fac currere ex sanguine quantitatem quam uis.
Deinde solue stricturam, et pone super locum phlebotomiae corium, et stringe locum.
Uelociter enim sanatur.
