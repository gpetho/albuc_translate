Â¶ De cura lachrymarum acutarum et catarrorum ad oculos ex interioribus capitis.
Caput V.
Quando accidunt alicui catarri acuti, acres, assidui: et uides oculos eius extenuatos, paruos, et iam debilitatus est aspectus eorum: et palpebrae ulceratae, et cadunt pili ex eis, et in profundo capitis est dolor acutus, laedens, et sternutatio consequens: tunc sume ex istis accidentibus, quod illae materiae, et catarri non ueniunt, nisi ex uenis multis.
Et melior curatio in eis est haec.
Et est, ut praecipias infirmo radere frontem suam.
Deinde incide in eam fissuram unam in medio frontis, aut alterius parumper per latitudinem, et incipe cum fissura a timpore sinistro ad timpus dextrum: et sit incisio usque ad os: et elonga manum tuam a lacertis timporum, qui mouentur apud masticationem: donec quando detegitur os: et exsiccabis totum sanguinem cum spongia.
Tunc separa inter duo labia fissurae cum cotto ueteri, aut cum liciniis ex lino.
Deinde stringe desuper cum puluillis: et imbibe puluillos cum uino et oleo, ut non accidat apostema calidum.
Et quando soluis illud, et uides quod apostema calidum iam imminuitur: tunc oportet ut frices os, donec incipiat in eo nasci caro.
Deinde cura ipsum cum regimine exiccatiuo quod facit nasci carnem: sicut si accipias ex farina tritici partes duas, et ex colophonia quatuor partes: et praepares ex eis emplastrum, et administretur ad natiuitatem carnis in istis uulneribus.
