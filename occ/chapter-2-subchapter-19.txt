 Capitol .xix.
De reduccio de arizati al nas.
 Quan tu curas arisati am cauteri o am medicina aguda comburent segon que es precedida la narracio de lu e no es sanat, lahoras no es engen en lu sino que fendas sobre le apostema deves la maturitat de lu, e que extraguas tota la humiditat la qual es en lu e·l poyre entro que sia descubert le os.
E donc cum es descubert le os e vezes en lu corrupcio o negror, lahoras tu ratz lu am un sturment del qual aquesta es la forma:
 E es nompnat de aspre cap, e sia feyt de fer indi, e sia le cap redon ayssi cum asir le qual sia fayt punctat per punctacio de lima o aliskalfati per punctacio subtil (ayssi cum es en la forma seguent).
E pausa aquel sobre le loc corrumput del os, e aprop revolveys aquel entre les tieus ditz, e prem la tua ma petit a petit entro que sapias que aquela corropcio es rasa.
E aquo sia fayt alcunas veguadas, e aprop restaura le loc am causas exsiccativas e stipticas.
Donc si·l loc es consolidat e es en lu nascuda bona carn e es abscindit le cors de la sania e roman per xl dias, e no es renovat e no es apostemat e no accideys en lu accident, lahoras tu sapias que es sanat.
 E sino, lahoras no es en lu engen sino reduzir la fissura a la forma del nas, e segon aquesta manieyra: e es que tu descuebras de segon os am ferr o am medicina acuta, e cum sira descubert le os, lahoras tu pren tribo segon aquesta forma:
 Sia la extramitat de lu ferr triangulada, e·l fust de lu sia prim extenuat entro a la extremitat ayssi cum vezes assi.
E aprop pausa aquel sobre le os, e sia aquel prop del lacrimal; e alongua la tua ma un pauc del huel, e aprop revol la tua ma am le tribo entro que penetre tot le os, e aquel sente le malaute per asso que atroba vent yssir per so quan te la sua ma.
Donc lahoras restaura le loc am medicinas stipticas exsiccantz ayssi cum t’e eyssenhat.
Donc cum nays la carn e·l loc es endurazit, lahoras la materia la qual effundia a las partidas deforo retorna al nas, donc aquo es pus leugier sobre le malaute.
