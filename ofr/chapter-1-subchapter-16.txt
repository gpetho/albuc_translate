dou poil qui point l’oil
Aucune fois avient que li poil des oilz sont convertit au pardedens, et poignent l’oil, et i fait on cauteres selonc .ij. manieres: c’est a savoir de feu, ou de medicine ardant.
Ou cautere de feu comande au malaide qu’il laisse les poilz tant qu’il soient lons et igals; et s’il le poignent a lor nassance, se li estraint les eulz qu’il ne se muevent tant qu’il naissent.
Quant il naissent et i sont igalz, adonques met le malaide en ton sain; aprés seigne sus la papiere des eulz une figure que soit ausi com li fuelle dou mirte, et soit li comencemens dou signe delez les poilz; puis i met coton moilliet en glaire d’uef et muscillaige de persillion sus l’oil, puis eschaufe le cautere de coi ci est li forme:
Aprés cauterize sus la figure que tu as signiet poc et poc mout de fois, que li keurs soit ars lai endroit; et li signes de la santeit de l’uevre est que tu voies la papiere retraite, et les poilz levez a la pointure de l’oil; adonques lieve ta main, et laisse ensi .iij. jors, puis i met coton moilliet en burre tant que li eschaudure soit ostee; aprés le cure d’oignement tant qu’il soit sanez.
Et se aprés ceu vienent li poilz, et li papiere est mollifie adonques rencomence le cautere sus cel leu meisme, si com tu as fait premiers; et se li poil sont defuer, si le cauterize tant que li papiere soit levee a son leu natureil, et soit igals, et ne poignent mie li poil l’oil.
Li cauteres de medicine ardant est que tu comandes au malaide qu’il laisse les poilz tant qu’il soient grans et igalz, puis fai de parchemin la forme de la foille de mirte; puis pren de savon fransois et de vive chalz, de chescun une .З., et broie ensamble bien; et le fai hastanment, si qu’il ne refroide, puis en espant sus la forme que tu es fait sicom la foille dou mirte, et met sus la papiere des eulz; et se li maladie tient en .i. oil soulement, si doit on ovrer en .i., et se en ambedous ausi; et met desoz l’oil coton moilliet en abin d’uef; et li chiés dou malaide soit en ton sain et met ton doi mostrant sus la medicine, et presse .i. poc et lou muef toutes les fois que li malaide sent mordication de la medicine, car il sent mordication ausi com de feu.
Quant tu as ceu fait longement, si oste la medicine a ton doit.
Et quant li mordication sera passee, si leve le leu d’awe, et rewarde se tu vois la papiere levee ausi com s’ele estoit levee par constraignement de feu ou par incision; et s’il est ensi, si est bien. Se ceu non, si remet encor de la medicine sus lou leu ou li medicine n’ait ovreit, tant que tes ovraiges soit igalz, et tes eulz mis a point; puis met sus coton moilliet en burre tant que li keurs ars soit cheus, aprés cure le leu de l’oignement qui est apelez «dyafenis» et d’autre, tant qu’il soit sanez.
Et se t’est mestier que tu te warde bien a ton ovraige par grant warde qu’il ne chiece point de la medicine as eulz.  Et se li papiere devient mole aprés, et li poil poignent en l’oil, si recomence la medicine sus celui leu qui est mollifiez de la papiere proprement, ensi com tu as fait devant; aprés le cure tant qu’il soit sanez; et c’est li forme de la fuelle dou mirte:
Et saichés que li eul des homes sont divers en grandor et en petitece, et selonc ceu soit tes constraignemens; et ne soit mie reponue li droite voie a celui cui est li estude de cest art.
