 Capitol .xlviii.
De cauterizacio de stupor.
 Quan alcun membre es stabozit o adormit e es curat am medicinas, olis e emplastres, e no es sanat, lahoras tu cauteriza aquel membre stabozit am cauteris segon que merita la grandesa del membre o la parvitat de lu.
E sia lo tieu cauteri intrant la ispicitut de la codena un pauc.
E aprop cura aquel am enguent entro que sia sanat.
E alscunas veguadas es cauterizada alcuna stupor le qual endeve a las mas e als pes, e als spondils del dos e ves le eysiment dels nervis les quals mavon aquel membre, e es remauguda la stupor.
Mays no prusuma sobre aquo sino aquel que es savi en la anotomia dels membre e de la egressio dels nervis tot le cors moventz.
