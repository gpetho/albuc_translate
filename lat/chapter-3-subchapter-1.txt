¶ Summae, et collectiones ex esse fracturae ossium, ex eis quarum praemissio necessaria est, antequam incipiamus rememorationem membrorum fractorum, et diuersorum, si uniuscuiusque.
Caput II.
Oportet, ut dicamus in prologo huius Capituli, summas sermonis, et capitula, ad quarum intellectum cogitur in primis artifex ad stationem super earum ueritatem: scilicet ut uos, et qui sunt prompti, sciant, uel addiscant hanc artem nobilem, et alii a uobis.
Dico, ergo, quod quando accidit alicui fractura, aut dislocatio, aut torsio, aut casus: tunc oportet, ut properes in primis ad phlebotomandum eum, et soluendum ipsum, aut utraque simul: si non prohibeat aliquid, sicut debilitas uirtutis: aut est ille cui accidit aliquid ex illis puer, aut senex decrepitus: aut est tempus uehementis caloris, aut uehementis frigoris ualde.
Deinde sit contentus in cibo suo, oleribus frigidis, et carnibus auium, et haedorum: et prohibe uinum, et carnes grossas, et repleri ex cibis et omni cibo qui replet uenas sanguine.
Donec quando securus sis ex apostemate calido, et non times effusionem materiei ad membrum: tunc redeat infirmus ad regimen suum primum cum quo cucurrit consuetudo eius.
Cum ergo incipit os fractum restaurari, tunc oportet, ut cibetur infirmus cibis nutrientibus nutrimento multo, grosso, graui, in quibus sit uiscositas: sicut cibaria facta ex tritico cocto cum aqua, et rizum, et capita, et pedes, et uentres uaccarum, et oua, et pisces recentes: et uinum grossum, et similia illis.
Cum hoc enim regimine fit coagulatio fracturae uelocius, et melius.
Et scias, quod ossa fracta, quando sunt in uiris qui sunt in prima senectute, et decrepitis, non est possibile, ut continuentur et consolidentur secundum naturam suam semper, propter exiccationem membrorum eorum: et consolidantur et continuantur quae ex eis sunt in fine lenitatis, sicut ossa puerornm paruorum.
Verumtamen natura annectit super os fractum ex omni parte aliquid simile glutino, in quo est grossitudo, quo adhaeret et stringit ipsum, donec conglutinantur adinuicem, et ligantur adinuicem, donec uenit in fine fortitudinis et firmitudinis, sicut fuit in primis, donec non prohibet ipsum aliquid ab operationibus suis: et propter hanc caussam est necesse, ut ponas nutrimentum infirmi cibaria, in quibus sunt grauitas, et uiscositas, et grossitudo, sicut diximus.
Et scias, quod fracturae species sunt diuersae, secundum diuersitatem membrorum: quoniam fractura cruris, est diuersa a fractura ossis capitis: et fractura ossis pectoris, est diuersa a fractura ossis dorsi: et similiter reliqua membra omnia diuersa existunt adinuicem: et ego ueni cum rememoratione omnis speciei fracturae expositae in Capitulo suo distinctae ab alia.
Et diuersificantur species fracturae ossis etiam in seipsa.
Quoniam fit fractura eius arcuata, praeter quod accidant in ea astellae.
Et quandoque fit fractura eius secundum longitudinem ossis: et sunt fracturae eius satagiae, id est, astellae, et additiones procedentes, sicut sunt in calamo, cum aptatur cultello ad scribendum.
Et non procedentes: et est fractura cum uulnere et disruptione in capite: et est fractura fissura parua.
Et omni speciei est ingenium, uel instrumentum proprium in restauratione eius, secundum quod ueniet rememoratio eius, distincta in locis suis.
Et ex eo quo cognoscitur fractura ossis, est tortuositas eius, et ipsius eminentia: et apparitio eius sensui, et sonitus eius quando comprimis ipsum manu tua.
Quando ergo non est in loco tortuositas apparens, neque sonitus apud tactum tuum cum tangis os cum agitatione, neque inuenit infirmus magnum dolorem: tunc non est illic fractura, imo possibile est, ut sit tortuositas, aut fissura parua: non ergo oportet, ut moueas ipsum cum manu et compressione omnino, imo pone super ipsum ex medicinis, quarum uenit rememoratio, post momentum illud quod conuenit loco: deinde stringatur strictura subtili.
Et scias, quod locus quando arcuatur, et scinditur in duo, praeter quod accidant in eo satagiae, uerumtamen remouetur omnis pars a compari sua: tunc oportet tibi, ut incipias ab hora tua ad rectificationem eius, aequando ipsum antequam accidat ei apostema calidum.
Si autem accidat ei apostema calidum, tunc dimitte ipsum diebus aliquot, donec quiescat apoestema.
Deinde aequa ipsum secundum quemcunque modum potest ex lenitate et ingenio.
Et scias, quod restauratio eius, et ipsius aequatio, est facilior quam ossis, in quo accidunt satagiae.
Deinde stringe ipsum, secundum quod ueniet tibi rememoratio eius.
Si uero in osse sunt satagiae, tunc necessaria est extensio huius membri fracti ex duabus partibus, si manus sit, aut pes: aut cum manu tua, si membrum est paruum: aut cum duobus funibus, aut cum fune et manu.
Et sit positio tua qua ponis membrum super locum aequalem, secundum figuram suam naturalem, donec quando extenduntur partes membri fracti: tunc conare, ut redire facias illas additiones omni ingenio, et secundum quemcunque modum potes in locis suis: et caue secundum fortitudinem tuam, ne accidat super infirmum per operationem tuam dolor, neque laesio: et conare secundum fortitudinem tuam, ut applices unum duorum ossium cum socio suo, secundum meliores formas.
Et oportet in illa hora, ut tentes et tangas ipsum manu tua.
Si ergo uides illic aliquid diuersum, rectifica ipsum, et aequa illud per quantitatem tuae uirtutis.
Et caue extensionem uehementem, et compressionem fortem, sicut faciunt multi stolidorum.
Multotiens enim faciunt accidere per operationem illam suam apostema calidum, aut contractionem in membro: sicut iam uidimus illud ex operationibus eorum multotiens.
Deinde annecte post aequationem, et decentem operationem, et stricturam illius membri, et quietem, et tranquillitatem: et mone infirmum super ipsum.
Et fac ipsum cauere, ne moueat ipsum in hora suarum uigiliarum, et somni sui apud reuolutionem suam, et agitationem suam, et apud egestionem suam, et omnes motus suos ultima uirtute sua.
Et ut caueat, ne sit positio membri positio cum qua sequatur dolor.
Quod est, quia quando sentit in dispositione positionis membri dolorem, aut laesionem: tunc oportet, ut permutes ipsum ad dispositionem aliam ab illa cum qua non sentiat dolorem.
Et caue cum illo, ut sit positio eius illa aequalis, recta: ut non accidat in membro tortuositas, quando restauratur.
Et qualitas stricturae membri fracti est, secundum quod narro.
Scias, quod membra fracta diuersificantur in paruitate sua, et eorum magnitudine, et ipsorum forma.
Quae ergo ex eis sunt parua, sicut brachium, et digitus, et focile, et similia eis, tunc oportet, ut sit inuolutio panni mollis, subtilis.
Quae autem ex eis sunt grossa, sicut coxa, et crus, oportet ut sit in eis inuolutio lata, dura.
Quoniam ligamentum latum, connectit membrum magnum, et stringit ipsum ab omni parte strictura aequali, ita quod non ingreditur ipsum macula.
Deinde incipe post euacuationem tuam ab aequatione ponere linimentum conueniens ad illud, in stuppa leni super locum fracturae ipsius.
Deinde incipe inuoluere ligamentum super locum fracturae ipsius tribus inuolutionibus, aut quatuor, secundum quod meretur membrum: et stringe manum tuam parumper cum ligamento.
Deinde uade cum eo ad partem superiorem a loco fracturae, et stringe minus quam fuit strictura tua, qua strinxisti locum fractum.
Deinde elonga te cum inuolutione a loco fracturae parumper, et mollifica stricturam paulatim, donec capias ex loco sano rem magnam.
Deinde accipe uittam aliam, et inuolue eam iterum super locum fractum inuolutionibus.
Postea uade cum inuolutione ad partem inferiorem a fractura.
Et sit operatio tua in strictura inuolutionis, et mollificatione eius, secundum quod diximus in inuolutione prima superiore.
Deinde pone inter inuolutiones ex stuppa leni, aut panno, cum quo aequetur tortuositas fracturae, si est in ea tortuositas: et si non, non ponas in ea aliquid.
Deinde inuolue super ipsam uittam aliam.
Postea aequa super has inuolutiones astellas decenter factas statim, si non est in loco inflatio, neque apostema calidum.
Si autem in ea est inflatio, aut apostema: tunc pone super eam quod sedet illud apostema, et auferat inflationem: et dimitte eam aliquot diebus.
Deinde stringe super ipsam tunc astellas.
Et sint Astellae ex medietatibus cannae latae, rasae, formatae sapienter: aut sint ex ligno unde fiunt cribra, quae fiunt ex pino, aut geraid, id est, ramis palmae, aut calingi: et sit amplitudo omnis Astellae, secundum hanc formam, et hanc eandem figuram.
Verumtamen oportet, ut Astella quae ponitur super ipsam tracturam, sit grossior et latior parumper, quam reliquae Astellae: et longitudo Astellae sit secundum quod licet membro ex magnitudine et paruitate.
Deinde stringe super Astellas cum uitta alia, secundum stricturam primam eandem.
Deinde liga desuper cum filis decenter, secundum quod diximus de strictura: et est, ut sit strictura tua super locum fracturae plus: et quanto plus elongatur a fractura sit, strictura minor.
Et oportet, ut sint fila media in grossitudine et subtilitate, et sint ex lino molli.
Quoniam si fila sunt grossa, sicut uidi ex operatione stolidorum ponentium fila sua ex chordis lini tortis, est error magnus: quoniam cadit strictura cum eis extra qualitatem.
Et fila subtilia iterum non conueniunt: quoniam tu non consequeris per stricturam cum eis illud quod uis.
Et non oportet, ut sit inter astellam et astellam minus quam digitus.
Quod si laeditur infirmus per extremitates astellarum post stricturam in locis sanis: tunc pone sub eis ex stuppa leni, aut lana carminata, donec nihil laedatur ex illo.
Quando autem est fractura cum uulnere, et accidit disruptio in cute, ego ueniam cum rememoratione eius in capitulo secundum singularitatem.
Et scias, quod non omne membrum fractum oportet ut stringatur cum astellis a primo die.
Quod est, quia membrum quando est magnum, non oportet ut ponas superipsum astellas, nisi post quinque dies, aut septem, aut plus, secundum securitatem tuam ab euentu apostematis calidi.
Et iste est modus emplastrorum, quibus restaurabant antiqui, quae ponuntur super fracturam et dislocationem.
¶ Modus Emplastri communis abbreuiati, restaurans fracturam, conueniens pluribus complexionibus, praecipue mulieribus, et pueris: quoniam est ex eo super quod non uincit calor, neque frigus.
Et est, ut accipias ex puluere molendini, et est medulla farinae quae pendet in parietibus molendini apud motum molae: et conficias ipsum sicut est, praeter quod cribelles ipsum cum albugine oui: et pone confectionem eius non spissam, neque subtilem.
Deinde utere eo.
¶ Modus Emplastri alius, restaurantis fracturam, et dislocationem, et torsionem.
Recipe almess, et laudani, et acaciae, et enulae, et mugath: et suc, omnium ana ʒ X myrrhae, et aloes amborum ana ʒ V et alethil ʒ XX terantur omnia, et cribellentur, et misceantur cum aqua alethil: aut cum albugine oui, si complexio infirmi est calefacta.
Deinde utere hoc emplastro.
Nam ipsum est bonae compositionis, restaurat ossa fracta uelociter, et confert pluribus hominibus.
¶ Modus Emplastri alius, quod etiam confert fracturae et torsioni.
Recipe mugath, et mess, et alteae albae, omnium ana ʒ X myrrhae, et aloes amborum ana ʒ V acaciae ʒ VI boli armeni ʒ XX terantur omnia contritione multa, et cribellentur, et conficiantur cum aqua, aut albugine oui: et administrentur.
¶ Modus Emplastri ad iuncturas, et ossa separata ex locis suis: et sedat dolorem accidentem eis, et scissuram ossis, et fracturam.
Sumatur lana succida, et submergatur in aceto, et oleo decocto: et ponatur super locum.
Et in hoc quidem Emplastro non est uirtus restaurationis, sed est bonum in sedatione apostematis calidi: et expellit dolores proprie.
¶ Modus Emplastri, quod restaurat os fractum.
Sume folia fici surdi, et folia papaueris syluestris: et tere omnia, et fac emplastrum ex utrisque.
¶ Modus Emplastri abbreuiati, administrati apud restaurationem fracturae ossis: et quando tu uis resolutionem residui apostematis.
Recipe radicis alteae, et camomillae, et florum uiolarum, et farinae herbi, omnium ana partem unam: terantur omnia, et conficiantur cum uino, si non est membrum calefactum.
Si uero est calefactum, tunc confice illud cum aqua coriandri humidi, aut cum aqua, et utere eo.
¶ Modus Emplastri alius fortioris in resolutione, quam istud primum, quando accidit apostema durum apud restaurationem membri.
Recipe radicis alteae, et seminis lini, et balaustiae, et melliloti, et samsuci, et floris uiolarum, et camomillae, omnium ana, partem unam, terantur omnia, et conficiantur cum aqua salicis, aut cum aqua dulci, aut cum uino.
Totum illud secundum caliditatem membri, et quietem caloris eius.
Hippocrates uero non dixit in libro suo, quod ponatur super membrum fractum apud restaurationem eius, nisi caerotum factum ex caera, et oleo: non aliud: et narrauit, ut sit medium inter grossitudinem et subtilitatem.
Galeno autem uisum est, ut ponantur super membrum fractum apud restaurationem eius res, in quibus est exiccatio caliditatis, sicut myrrha, et aloes et olibanum, et similia eis ex eis quae narrauimus.
¶ Modus Emplastri quod confert ad laesionem et dolorem.
Recipe mugath, et ciceris, et capillorum hominis incisorum, aut pennae auis, et alteae, et salis partes aequales: terantur, et cribellentur, et conficiantur: et fiat ex eo emplastrum.
Quantitas autem secundum quam oportet, ut remaneat ligatura, deinde soluatur, est, ut consideres tunc, si non accidit infirmo dolor, neque pruritus, neque mouetur os fractum a loco suo: tunc non resoluas ipsum diebus multis.
Quod si accidat ei in loco pruritus uehemens, aut dolor inquietans, aut inflatio: tunc propera, et solue in hora ipsum, et aufer emplastrum ab eo: et accipe pannum lenem, aut spongiam marinam lenem, humidam: et submerge eam in aqua tepida, et ablue cum ea locum, donec quiescat pruritus, et sedetur dolor.
Deinde dimitte membrum quiescere una hora.
Deinde pone super ipsum lanam succidam, submersam in aceto et oleo, aut oleo rosato: et liga super ipsum nocte una, donec sis securus ab apostemate calido, et quiescat inflatio membri, et remoueatur dolor eius.
Deinde itera ipsum ad stricturam subtilem, et emplastrum paruum: et non stringas ipsum constrictione tua prima, et subtilia cum eo, donec sanetur.
Quod si uides, quod apostema, et rubedo, et dolor, et inflatio, et omnia accidentia iam remota sunt penitus, et indiges emplastro et strictura, tunc itera illud sicut fecisti in primis aequaliter.
Quod si non accidit membro aliquid ex eis quae diximus, tune non soluas ipsum, nisi post tres dies, aut quatuor, aut quinque, aut septem.
Et quando que dimittitur uiginti diebus totum illud, secundum quod apparet tibi ex solutione membri, sicut diximus, donec quando adhaeret fractura, et approximat coagulatio carnis super eam: adde etiam tunc in strictura plus quam strictura tua prima tota: et adde etiam in ingrossatione cibi infirmi, secundum quod praecessit rememoratio eius.
Si autem uides locum fracturae iam exiccari, et extenuari plus quam oportet: tunc scias, quod nutrimentum prohibetur peruenire ad ipsum.
Embroca ergo ipsum cum aqua tepida apud omnem uicem qua soluis ipsum, et sit illud in omnibus tribus diebus, et alleuia stricturam parumper.
Per hanc ergo operationem currit ad membrum nutrimentum, et sanatur uelociter.
Illud autem quod faciunt stolidi restauratores ex fractura membri uice alia, quando non restauratur in primis, secundum quod oportet, et restauratur secundum tortuositatem, est error ex operatione eorum, et timor magnus: et si esset rectum, dixissent illud antiqui in libris suis, et operati fuissent cum eo.
Et ego non uidi alicubi eorum uestigium in illo omnino, et rectius est, ut non fiat illud.
