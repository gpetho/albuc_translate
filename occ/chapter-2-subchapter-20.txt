 Capitol .xx.
De reduccio de la eminencia del huel.
 Quan le huel emineys am la sua totalitat e no accideys en le vezement nocument ni diminuacio, lahoras cove que laxas le malaute, e aprop queÂ·l segues, e aprop que pausas ventozas en le cervitz ses scarificacio e succa per bona succaccio; e aprop pausa sobre le huel liniment le qual sia fayt de acatra e aloe e enses e sarcocolla, e aprop strenh le emplaustre sobre le huel am motz polvils.
E la manieyra dels polvils es que prenguas draps de li leons motz, e quascun drap sia duplicat en quatre plecs; e fay de aquels motz.
E aprop pausa aquels la un sobre le autre segon la quantitat de la qual ha le huel necessitat.
E aprop strenh sobre aquels am drap dur am fort strictura; e itera las ventosas am succio ses scarificacio; e aprop osta las ventosas e leyssa le huel streyt le dia e la nueyt.
Mays si entretant le liguament es mollificat, lahoras cove que sia mot streyt.
E aprop osta le liament aprop le dia e la nueyt ayssi cum havem dit.
E si vezes le huel ja esser redusit, bo es, e sino, lahoras itera le emplastre am les polvils e la strictura e las ventosas entro que sia sanat.
