Soli Deo Gloria.
Liber Chirurgici Albucasis.
Pars I.
¶ De Iuuamento, et Nocumento Cauterii: et quibus complexionibus conueniat, et quo tempore: et si cum ferro, uel auro.
Caput I.
Sed Ante Quidem Quam rememorer operationis cum eo, oportet ut dicam qualitatem Iuuamentorum eius, et Nocumentorum ipsius: et in qua complexione exhibeatur.
Dico ergo, quod sermo de qualitate iuuamenti Cauterii, et nocumenti eius, est sermo prolixus, et subtilis, scientia, et secretum occultum.
Etiam locuta fuit in eo multitudo sapientum, et dissenserunt in eo: et mihi quidem sufficit parum ex sermonibus eorum, timens prolongationem.
Dico ergo, quod Cauterium confert uniuersaliter omni complexioni, quae est cum materia, et absque materia: excaeptis duabus complexionibus, quae sunt complexio calida absque materia, et complexio sicca absque materia.
In complexione autem calida et sicca cum materia dissenserunt.
Quidam enim dixerunt, quod Cauterium iuuatiuum est in ea.
Et dixerunt alii contrarium illius, scilicet quod Cauterium non est conueniens in aegritudine, quae est ex caliditate et siccitate: quoniam natura ignis est caliditas: et inconueniens est, ut sanetur ex agritudine calida et sicca, cum calido et sicco.
Et dixit ille qui dicit contrarium illius: quod per Cauterium fit iuuamentum in omni aegritudine calida et sicca, quae accidit in corporibus hominum: quoniam quando tu comparas corpus hominis, et humiditates eius, ad complexionem ignis, inuenis corpus hominis frigidum.
Et ego quidem dico per sermonem eius: quia ex perimentum iam detexit mihi illud aliquotiens.
Verumtamen non oportet, ut ueniat super illud, nisi qui iam probatus est, et exercitatus in capitulo Cauterii exercitio ultimo, et cognouit diuersitatem complexionum hominum, et dispositionem aegritudinum in se ipsis, et caussas earum, et accidentia ipsarum, et spacium temporis earum.
Ex reliquis autem complexionibus non est super uos timor: et praecipue in aegritudinibus frigidis et humidis.
Iam enim conuenerunt omnes medici super eas: et non dissenserunt in iuuamento cum Cauterio in eis.
Et scitote filii, quod ex secreto curationis per Cauterium cum igne, et bonitate eius super Cauterium cum medicina comburente est: quoniam ignis est simplex, cuius actio non peruenit, nisi ad membrum quod cauterisatur: et non nocet membro alio coniuncto cum eo, nisi nocumento paruo.
Medicinae uero comburentis actio peruenit ad illud quod elongatur ex membris: et fortasse facit accidere in membro aegritudinem difficilis sanationis, et fortasse interficit.
Ignis autem propter subtilitatem suam et bonitatem substantiae suae, non facit illud, nisi superfluat.
Iam uero innotuit nobis illud per experimentum, propter longitudinem seruitutis et studii cum arte, et stationem super ueritatem rerum: et propter illud excusor a longitudine sermonis.
Et si non esset, quia non licet huic libro meo, afferrem uobis secretum occultum in igne, et qualitatem operationis eius in corporibus expulsionis suae, qua expellit aegritudines sermone philosophico demonstratiuo, qui acueretur a mentibus uestris.
Et scitote filii, quod ipsi dissentiunt in tempore, in quo conuenit fieri cauterium, et ponunt melius tempus ueris.
Et ego dico, quod cauterium conuenit in omni tempore: propterea, quod nocumentum accidens propter tempus submergitur in iuuamento, quod attrahitur cum cauterio.
Et praecipue si cauterium est propter dolores ex doloribus necessariis, fortibus, festinis, qui non tolerant tarditatem: propterea quod timetur ex eis, quod accidat malicia quae est maior, quam paruum nocumentum intrans propter tempus.
Et non cadat in mentibus uestris o filii illud, quod non extimant, nisi uulgus et stolidi medici, scilicet quod illi aegritudini quae sanatur per cauterium, non est reditio semper: et ponunt illud consequens, et res non est sicut putant: propterea quod cauterium non est, nisi loco medicinae, quae alterat complexionem, et exiccat humiditates quae sunt caussae, quare accidunt dolores.
Verumtamen cauterium superfluit super medicinam per uelocitatem ualetudinis suae, et uirtutem suae operationis, et uehementiam dominii sui: et possibile est, ut redeat aegritudo hora aliqua temporis secundum complexionem infirmi, et locationem aegritudinis suae, et uirtutem eius: et quod praeparatur in corpore eius ex aggregatione superfluitatum in eo: et quod peruenit ad ipsum in acquisitione sua ex cibis, et similibus illis ex caussis, nisi fit aegritudo, in qua administratur cauterium.
Aegritudo subtilis in membro paucarum superfluitatum, et humiditatum, sicut cauterium dentis, propter dolorem, et similia illi, possibile est enim, ut non redeat in eo ille dolor.
Sed illud fit in paucis.
At uero sermo uulgi iterum, quod cauterium est postremum medicinae, est sermo rectus: non ad illud quod ipsi intendunt in illo: quoniam ipsi credunt, quod non est curatio quae conferat cum medicina, neque cum alio post occasum cauterii.
Res autem est econtrario illius, et intentio, quod cauterium est postremum medicinae, non est, nisi quod quando nos administramus modos curationis in aliqua aegritudinum, et non conferunt illae medicinae: deinde administramus in fine rei cauterium, et confert: tunc inde cadit, quod cauterium est postremum mediciuae, non secundum intentionem quam intelligunt uulgus et multistolidorum medicorum.
Antiqui autem dixerunt, quod cauterium cum auro est melius, quam cauterium cum ferro: et non dixerunt illud, nisi propter aequalitatem auri, et sublimitatem substantiae suae: et dixerunt, quod non facit pus locus cauterii.
Verum non est illud absolute: quoniam ego iam probaui illud, et inueni, quod ipsum non facit illud in quibusdam corporibus absque aliis.
Et cauterium cum ipso est bonum, et melius quam cum ferro, sicut dixerunt.
Verumtamen quando tu ignis cauterium in igne ex auro, non declaratur tibi, quando ignitur secundum quantitatem quam uis, propter rubedinem auri: et quando properat ad ipsum frigus, et si addis super ipsum ignitionem, liquescit in igne, et uertitur in laminas.
Quare cadit artifex ex illo in occupationem: et propter illud fit Cauterium cum ferro apud nos uelocius et propinquius, ex rectitudine ad operationem.
Et ego quidem iam ordinaui hoc Capitulum in Cauterio, secundum capitula: et ordinaui ea a capite usque ad pedes: ut alleuient quaerenti illud quod uult ex eo.
¶ De modo cauterizandi cum medicina comburente in eodem casu.
Caput XVIII.
Est ut praecipias infirmo, ut dimittat pilos, donec prolongentur et aequentur.
Fac ex charta de panno formam folii myrti.
Deinde accipe ex sapone cognito, et ex calce non imbibita ex unoquoque pondus uncia I aut quasi illud: deinde tere ea simul contritione bona, et fac illud cum festinatione, ut non infrigidetur.
Deinde ex pande ex eo super chartam quam fecisti sicut formam folii myrti, et pone ipsum super palpebram oculi unius, aut duorum.
Et pone sub oculo cotum imbibitum in albumine oui: et caput infirmi sit in sinu tuo.
Et pone digitum tuum indicem super medicinam, et preme ipsum parumper.
Et tu moueas ipsum quotiens sentit infirmus mordicationem medicinae: quoniam inuenit eius mordicatio sicut ignis.
Dum ergo perseuerat hoc quod ipse inuenit mordicatio, tunc dimitte medicinam, et moue ipsam cum digito tuo.
Cum ergo quiescit mordicatio, tunc remoue medicinam, et ablue oculum cum aqua.
Et considera tunc, si uides palpebram eleuari, sicut eleuatur apud contractionem cum igne, aut cum incisione, est bene: et si non, tunc itera super ipsam ex medicina super locum, in quo non imprimit medicina, et non denigrat, donec aequetur operatio tua, et contrahatur oculus.
Deinde pone super ipsum Cotum cum butyro, donec eradicetur cutis adustionis.
Deinde cura ipsum cum unguento diaphinicon, aut alio, donec sanetur.
Et necesse est tibi apud operationem, ut custodias ultima custodia, ne in oculum cadat aliquid ex medicina.
Quod si mollificatur palpebra post dies, et pugnat ex capillis aliquid in oculo, tunc itera medicinam super illum locum, qui mollificatur ex palpebra proprie, sicut fecisti in primis.
Deinde cura ipsum, donec sanetur.
Et haec est forma folii myrti.
Et scias, quod oculi hominum diuersificantur in magnitudine, et paruitate.
Ergo secundum illud sit consideratio tua: et non occultatur uia rectitudinis illi, cui est studium de hac arte.
