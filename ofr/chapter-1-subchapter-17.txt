de la cure de fistule par cautere
Quant tu cures fistule si com nos avons dit en divisions des maladies, et tes cures ne profitent mie, adonques covient il que tu li fais cautere selonc ceste maniere.
Comande au malaide qu’il mette son chief en ton sain;
et teigne li menistres son chief entre tes mains en teil maniere qu’il ne se mueve, ne ne demoinne son chief;
aprés met coton moilliet en abin d’uef ou en jus de persillion sus l’oil;
aprés chaufe le cautere qui est teilz:
et est chevez au chief si com li forme d’une penne de vouteul, ensamble la queil soit li cautere;
se tu vues, si soit apointé des l’un chief dusc’a l’autre, et se tu vues, si soit ausi com une tente;
mais toutevoie, cist qui est chevez vaut mues por ton ovraige.
Aprés presse la fistule s’ele est overte, et en trai la porriture, et la seche;
et s’ele est close, si la oevre, et trai fuers la bowe;
aprés met sus le cautere chaut forment, et tien ta main au cautere a la partie dou neif ensus de l’oil, que ta mains ne faice folie;
et met le cautere en la graisse de l’oil, et la corromp.
Se tu viens au comencement dou cautere jusc’a l’os, si serait bien.
Se ceu non, si rencomence le cautere encor une fois, et autre se tu en as mestier, et le laisse III jors;
aprés i met sus coton moilliet en burre, et lou cure de l’oignement desiccatif tant qu’il soit sanez, et se XL jors passent qu’il ne soit sanez, si met sus medicine ague corrosive tant que li os soit descovers;
et lou reis selonc ceu que il venrait en son chapistre.
Et i a une maniere de cautere de fistule que aucun des anciens dirent.
Entens a fistule, et fens le leu;
aprés met en la fendure I camahan subtil de coi ci est li forme:
et i font a la quantiteit d’une .З. de plonc;
et tien ta main ou camahan fermement, et ne se mueve li malaides nes point, que li plons fondus ne corre a son oil;
et covient c’on mette sus l’oil a malaide coton moilliet en abin d’uefz ou en awe:
li plonc si art lou leu de fistule, et lou saine per mervillouse saniteit.
Et se li fistule est sanee per le cautere que nos avons dit, c’est boin.
Se ce non, si covient aministrer pertus au neif, et ramener la fistule au cors dou neif selonc ceu qu’il covient en som propre leu.
