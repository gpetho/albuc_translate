 De sectione super aegritudinem nafir.
 Aquesta malautia es nompnada en nostra terra nafir, e es dolor la qual ve en alcus membres, e aprop es permudada de membre en membre.
E yeu ja e vista aquela segon que yeu te recomtare.
Yeu fu apelat a una femna malauta ad una vila, e descubric le sieu bras e vi una imflacio petita en la vena funis del bras, e pus que fu romas per una hora, vi aquela imflacio anar ayssi cum va verm pujan ad aquest, mays pus leugierament que esser por, ayssi cum si fos argent viu quan corr de loc en loc.
E adonc anet s’en la dolor de aquel loc e fiquet se en le muscle, e aprop aqui stec per una hora.
E aprop correc en l’autre cors entro que pervenc al autre bras.
E aprop recomtec a mi que revolvia se per tot le cors sieu segon que yeu vi; e fo trop meravelat de la permutacio de lu e de la velocitat de membre en membre.
E yeu ja havia vist denant aquo en les mieus huels segon aquela manieyra, empero yeu he vistz motz les quals atroban dolor esser permutada de membra a membre.
Mays no vi aquo am les huels ayssi cum en la femna.
E yeu no cogiti esser aquo sino que es per aquo quar la femna era de viela, on so de secs cors e de venas descubertas, e en aquesta apparec al sentiment aquela ventositat permutada.
E es necessari que no apparesca segon aquesta retro-curacio en aquels que son delicioses e am cors humitz de venas ameguadas.
E cum tu voles la curacio de lu, e le pacient sent aquela dolor, lahoras no es a tu aparent al huel ayssi cum havem dit, lahoras tu strenh sobre aquel e dejos lu leugierament e secse sobre aquel entro que sia yssida aquela ventositat coartada, e cauterize le loc.
Mays si tu no la vezes am los tieus huels, alhoras tu cura aquel am excussio del cors e am aquo que expelleys ventositatz, e carmina aquelas am pillulas fetidas e am pillulas de serapi e semblantz.
