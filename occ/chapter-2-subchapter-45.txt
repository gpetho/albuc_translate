 Capitol .xlv.
De seccio de las specias de nodes.
 Dels nodes so motas specias e yeu ja he dit totas las specias de lor en la divisio.
E cove que yeu recomte assi la diferencia entre node e exitura cum fassa dubitacio.
Donc yeu dic que am exitura es caliditat e febre e dolors vehementz entro que es sedada la ebullicio de la superfluitat; e es complida putrefaccio que lahora cessa la febre, la dolor e la calor.
Mays am node no es caliditat ni febre ni dolor, e conte aquel ciphac leon le qual es al u sac propri.
E es segon la color del cors, e le comensament de lu es cum un ceze e es fayt ayssi cum vace, sia major o minor, e son segon dos specias, quar o so grassas e conteno humiditat, e las colors de la humiditat son motas, segon que yeu diyssi en la divisio.
 Donc cove, quan pervenas a la curacio de node, que exprohes aquel e inquiras aquel al comensament am sturment le qual es apelat intromes, segon que vindra la sua forma en le capitol le qual es aprop aquest.
E es manieyra de inquisicio de apostemas e de totz nodes, e es que tu prenguas aquest sturment e entromet aquel en le loc pus humit le qual atrobas en le apostema, e tu revolveras les tieus ditz am aquel petit a petit entro que sapias que·l sturment ja ha penetrat la codena.
E aprop ultima la tua ma segon la mesura de la grandeza del apostema, e aprop extratz le entromes e considera aquo que es yssit en le vestigi de lu.
E si es fora-getada la humiditat corrent, de qualque color sia, lahoras tu le inscideys am seccio superficial segon que he dit en les autres apostemas.
E si del vestigi de l’intromes no hieys humiditat, lahoras sapias que es gras.
E secca sobre lu am seccio havent forma de crotz segon aquesta forma:
 ayssi cum t’e ensenhat, e suspen aquel am oncis, e excorja la codena de tota part am facilitat, e guarda la pel o sac, si podes, sobre aquel e extraguas aquela sania am le node.
Mays si es romput en la operacio, no es possible extrayre aquela sana, e motas veguadas endeve aquo, e lahoras tu la extratz a pessas entro que de lu no romangua denguna causa.
Quar si de lu roman denguna causa, pauc o trop, le node retorne segon le mays.
E si tu vezes que de lu roman alcuna part petita, lahoras comple la plagua de alcunas polveras corrosivas agudas e strenh la plagua, e pausa sobre aquela que sede apostema caut, e cura aquel del autra curacio entro que sia sanat.
E si es node gran, lahoras tu cus las doas labias de lu e cura aquel am aquo que encarna.
Mays si vena pulsatil es a lu contraria, o no-pulsatil, lahoras tu coyta e huemple le loc de zegi trissat que es vetriol e leyssa aquel streyt per dos dias o per tres entro que·s poyresca la plagua e que repause la ebullicio del sanc; e aprop retorna a inscindir aquo que es romas del node.
