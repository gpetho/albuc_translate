 De curacio de panarici et unguis attritae et incisione digiti additi et sectione.
 Panarici es apostema le qual nays dejos la ungla del dit pous de la ma o del pe, e fort leu nays en les autres ditz, e cum es prolonguat e la sua curacio es mens prezada, o es apostemat de apostema caut, o es corrumput, e gieta brac entro que corrodeys la razitz de la ungla, e fort leu corromp aquela tota, e fort leu perve la sua corrupcio al os entro que es a lu odor fetent, e es fayta la extremitat del dit lada, e la color de lu es fayta fusca.
E donc quan tu auras aquel am aquo que havem dit en la divisio e no comfereys la tua curacio, lahoras cove que tu inscidas am ferr tota la superfluitat que es romasa de la ungla e aprop cauteriza la plagla aprop aquo, quar cauteri mot es juvatiu en aysso.
 Mays si le os es sa e la ungla es sana, e las addicios de la ungla vuoydas ja compremen las carns a las partidas dedintz, e comensan lu punger e ledeysso aquela, lahoras cove que tu pauses ray subtil dejos le angle de la ungla que pungeys la carn, e impelleys aquela sus e inscideys aquela carn am facilitat, e pausa sobre aquo que roman de la carn de las medicinas comburentz corrosivas entro que sia tot remaugut; e aprop cura aquel am enguentz entro que sia sanat.
Mays si la corrupcio ja enprem en le os, lahoras cove que tu inscidas le os aquel e le extraguas, car nul temps no es sanat que sia en lu le os corrumput.
 E si vezes la corrozio e la corupcio anar en le dit, lahoras tu inscideys aquel en un dels nozes segons que es premesa la sua rememoracio, e aprop cura aquel entro que sia sanat.
Mays si a la ungla endeve percussio o atricio, e endeve en aquela dolor vehement, lahoras cove que tu al comensament fleubotomes le malaute, e aprop secca la ungla am spatum agut am seccio transversa desus en jus, e guarda te que la seccio no pervengua entro a la carn que es dejos la ungla, quar tu faras accidir al malaute dolor vehement, e sira causa a nativitat de la carn ajustada superflua en le loc; e aprop cura aquel loc am aquo que ceda dolor.
 Mays dit ajustat, le qual es nat en las mas de alcus homes, fort leu es carnos tot, e fort leu so en lu osses, o fort leu es en lu ungla.
E alcus de lu son natz en la razit de la junctura, o es la nativitat de lu en alcus nozes dels ditz.
Mays aquel que es nat en alcus nozes del dit no se mau, e aquest que es nat en las juncturas fort leu es maugut.
E de aquels que son natz carnoses, la seccio es leugiera, e es que tu inscidas aquel deves la sua razitz am spatum lat.
Mays de aquel que es nat en la razitz de la junctura, la curacio es dificil; e donc guarda te de la abscizio de lu.
Mays en aquel que es nat en dit deves les nozes, cove que tu inscidas al comensament la carn de lu am inscizio redonda entro al os, e aprop serra am una de aquelas serras convenientz ad aquo, e aprop cura aquel entro que sia sanat.
 Mays consolidacio la qual accideys als ditz entre lor motas veguadas o per nativitat del home que nays enayssi, o per consolidacio de plagua o per combustio de foc, o per semblantz, adonc cove que secces aquela consolidacio entro que les ditz retorno a la sua forma natural.
E aprop pausa entre lor draps de li enfuzes en oli rozat per que no sian consolidatz leugierament, e separa entre aquels, o pausa entre aquels una lamina de plom subtil entro que sia consolidat segon que cove.
E semblantment si accideys consolidacio en alcus ditz am la palma, lahoras tu secca aquela consolidacio segon que es preparada e conveneys a la figura del membre.
