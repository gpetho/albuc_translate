 Capitol .xi.
De manieyras de tactimi del huel.
 Quan en las palpebras dels huels so natz pels ajustatz dejos les pels naturals e so antiquatz, lahoras aquels noso al huel e fan endevenir manieras de malautias ayssi cum lacrimas assiduas e mollificacio de palpebras e tela entro que aquo sia causa de destruccio del huel que s’apela tactinir del huel, e cura se en quatre manieyras: o per cauteri am foc; o am medicina acuta segon que denant es dit en le capitol de cauteri; o es fayt atactini per inscizio e sutura; o per cannas segon que yeu diyre.
 E donc cove que tu pauses le cap del malaute en le tieu se; aprop converteys la palpebra del uelh am la tua ma sinistra, e si es convertida, bo es; e sino, entromet agulha en aquela en la qual sia fiel de la partida pus dejos de la palpebra, e fay penetrar la agulha am fiel desus, e aquo sia — prop del marge de la palpebra en le qual naysso les pels — prop dels pels, e tira le fiel a las partidas desus am la palpebra, e converteys aquela am le ray.
E aprop fen en la partida dedintz de la palpebra dejos les pels ajustatz am spatum inscidentz del lacrimal major entro al lacrimal mendre; e aprop extratz le fiel e pausa dejos la palpebra polvilhs petitz de coto o de drap, e aprop senha sobre la palpebra am tenta, e sia ayssi cum figura de fuelha de mirt.
Mays empero cove que sia la figura segon la quantitat de helevacio de la palpebra, quar aquo ja es diversificat en les homes, quar de aquels es le quals indigeys que sia inscidit de la palpebra gran quantitat segon la quantitat per la qual la palpebra es mollificada.
E aprop fen am le spatum sobre las doas linhas las quals has senhadas, e comensa del lacrimal major entro al lacrimal menor.
E si’ la tua fissura prop dels pels naturals ayssi cum es la grossetut del rey.
E aprop met le onci en un dels dos angles de la codena, e aprop excoria aquela tota, e aprop ajusta am la scitura las doas labias am gula o fiel de lana subtil, e abstergeys le sanc, e fay adherir aquo que superflueys dels fiels sobre dos sobrecils am alcunas causas enviscans, si voles far aquo, e sino, non cures.
E aprop leyssa la sutura dels fiels entro a tres dias o quatre, e aprop cura aquo.
E si vols, layssa la plagua ses sutura, e cura aquela am aquo que exsicca e constrenh, quar la palpebra es alevada deves la sigillacio de la plagua e la agreguacio de lu; mays sutura es milor E donc aysso diysso les antics de taxanir.
Mays empero en lu sia sollicitut sobre le malaute, e es de bona operacio, e no es en lu temor.
E es autra manieyra en taxmir, e es que senhes sobre la palpebra figura ayssi cum fuelha de mirt, e aprop eleva la palpebra am tres uncis segreguatz e congreguatz segon aquesta forma:
 Mays si no es possible aquo, tener les uncis, e aquo no es engualhat, lahoras pren una agula en la qual haia fil e met aquela en le mieg de la figura, e entromet le autre fiel prop le lacrimal major, e·l fiel segon prop le lacrimal mendre, e ajusta entre les tieus ditz les fiels am equalitat, e aprop am aquels eleva la tua ma am elevacio engual, eleva tota la codena sobre la qual es senhat ayssi cum havem recomtat.
E aprop ajusta las doas labias de la plagua am sutura, e cura aquel entro que sia sanat.
 Mays si accideys apostema deves la tua inscizio o la tua fissura, seda aquel apostema am cerot e a lu semblantz, e am enguentz.
 E alcunas veguadas endeve a la palpebra que·ls sieus pels sian convertitz, adonc cove que tu uses en aquela de aquo que havem dit de inscizio; mays sutura en quascus es mays artificial.
 Ataxinir am cannas es segon aquesta forma:
 e es que tu convertas la palpebra e scindas la figura qu’es dedintz segon que he recontat; e aprop per art fay doas cannas o doas astelas subtils de las quals longitut sia segon la longitut de la palpebra e la latitut de lor sia mendra de la latitut del spatum.
E tu ja has inscidit en las extremitatz de quascunas partidas, la on tenes les fils.
Aprop agregua quascuna am subtilitat subre aquo que superflueys de la palpebra del huel, e constres las cannas de quascunas partidas am fort strictura, e layssa aquela per alcus jorns, quar la codena per la strictura morira e sira denegada e se poyrira entro que per si meteyssa cayra.
Mays si es tardat, lahoras trenca la am las toroyras, e aprop cura la plagua entro que sia sanat.
Donc cum es solidada, la palpebra es elevada e les pels no pungo.
E aquesta es la forma de doas cannas las quals faras segon aquesta forma:
 e haia la quantitat de la longitut e de la latitut ni mays ni mens.
