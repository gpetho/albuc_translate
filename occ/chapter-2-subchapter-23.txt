 Capitol .xxii.
De la curacio de la aygua descendent del huel.
 Ja havem dit las specias de la aygua en la divisio e qual conveneys a perforar am sermo declarant, lahoras aquel segon la sanetat.
Lahoras cove que tu fassas sezer le malaute entre las tuas mas sobre un cayrat e lia le sieu huel sa, lu mot stringent.
E aprop pausa prop de la palpebra del sieu huel la tua ma senestra, si le huel en le qual es l’aygua es le huel senestra; o am la tua ma dreyta, si le huel es le dextre.
E aprop am la tua ma dextra pren almagda, si le huel es senestre; o am la tua ma senestra, si le huel es de dreyt.
E aprop pausa la extremitat de almagda prop de la corona per la grossesa del ray en le album del huel de part del mendre lacrimal, e aprop enpelleys almagda am vertut e revol la tua ma am aquel.
E aprop penetre en le album del huel e sentas que almagda ja es pervenguda a causa vueda.
E cove que sia la masura del cami de almagda al preon la mesura del spazi le qual es de la pupilla entro a la fi de la negror, e es la corona del huel; quar tu veyras am aquel pupilla am la visio de l’huel per la clartat de la tunica cornea.
E aprop pausa almagda entro al loc en le qual es l’aygua, e aprop tu la atira en jos una veguada aprop autra, e donc si la aygua descen tantost, lahoras vetz le malaute aquo sobre le qual huebre la sua vista tantost, e almagda en le sieu huel.
E aprop repausa se un pauc; donc si la aygua es descenduda, lahoras tu depausa aquela autre veguada abantz que almagda ne sia getada.
E donc quan es sicada e no descen, lahoras tu extrat almagda am facilitat, e revol am aquel la tua ma pauc a pauc, e aprop dissolveys en l’aygua un petit de sal clara de gemma e am aquela lava le huel dedintz; e aprop pausa fora le huel coto o stopa o lana infusa en oli rozat e album de huou e ligua am aquo le huel sa.
 Mays nos e aquels que so de nostre temps pause sobre aquel comi trissat am album de huou.
E si no obezeys a tu almagda al intrament de l’huel per la sua duricia — quar es alcu dels homes del qual le huel es dur mot —, lahoras cove que prenguas le spatum le qual es nompnat alberid del qual aquesta es la forma:
 E donc perfora am aquel aquela conjunctura, e no ultimes la tua ma en le trauc, e no es si no que fassas via ad almagda loc subtil.
E aprop entromet almagda segon que havem dit.
 E deves le compliment de la tua obra, sia preparat al malaute dormitori descentment fayt en le qual dorma sobre le sieu dos en mayson tenebrosa, e sia prohibit de totz movementz .
E pausa en la natura de lu aquo per que sia linida la sua natura, e no maugua le sieu cap a la partida dreyta ni senestra de tot.
E sia le liament segon la sua disposicio entro al tertz dia.
E aprop deslia aquel en aquela maysso tenebrosa e exproha la freol vista, e fay li vezer alcunas causas, e aprop retorna le liament entro al dia .vii.
E no cove que fassas aquo en la hora de las curacios o tantost aprop la infusio.
Habantz cove que tu alienes aquo per so quar la aygua puega leugierament per gran e vehement de reguardament.
 Mays si accideys apostema caut, lahoras cove que deslias le huel denant le vii dia, e rectifica aquel am aquo que ceda apostema.
Lahoras tu absol la vista de lu e pausa sobre la cara de lu oral per le qual sia regit le vezement de lu dejos lu per alcus dias, lu existent en la mayszo tenebrosa.
E aprop sia gitat de aquela mayzo gradantment e conversa8 en las suas causas.
E sapias que in alchatea no es excusat le discipol de visio alcunas veguadas, e lahoras tu sias ardit sobre la operacio.
E ja es pervengut a nos de alcu de aquels les quals so al Artach , e alcu disse que fayt foc en al Ayrac magdaam perforat am le qual es succada la aygua.
Mays empero yeu non e vist degu en la nostra terra le qual haia perfeyt aquo, ni e aquo legit en alcu dels libres dels antics; e es possible que aquo sia novel.
E aquestas so las formas de las specias de magdaan per que sia sobre aquelas aquel le qual ignora aquelas:
 E sian faytas de eram o de ferr propriament, e sian las extramitatz de lor am aquesta subtilitat triangulada, la extremitat aguda ayssi cum aquela es la forma.
