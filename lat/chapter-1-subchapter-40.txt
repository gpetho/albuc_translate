Â¶ De modo cauterizandi Ancham in dislocatione.
Caput XLII.
Quando effunduntur humiditates mucosae ad pixidem Anchae, et fiunt caussa exitus eius a loco suo: et signum illius est, quod prolongatur crus super alterum, quando comparantur adinuicem: et inuenitur locus dislocationis in eo uacuus.
Oportet ergo ut cauterizes infirmum super pixidem Anchae ipsius cauterio simili circulo: postquam tu signas cum encaustro in circumitu pixidis, sicut reuoluitur: et ut cadat ipsa pixis in medio circuli.
Et sit cauterium cuius forma praecessit in cauterizatione stomachi.
Quod si tibi non est praesens hoc cauterium, tunc cauteriza ipsum tribus cauteriis, cum cauterio oliuari magno: et fiat cauterio profunditas secundum quantitatem spissitudinis cutis totius.
Deinde cura ipsum, donec sanetur.
