Â¶ De incisione Alguardenic, et carne nata in oculo.
Caput XVII.
Nascitur quandoque in quibusdam oculis hominum caro rubea composita, uel superposita, donec cooperit pupillam, aut appropinquat, aut stringit super palpebras, et fortasse conuertit palpebras ad exteriora: et assimilatur rosae balaustinae.
Et operatio in ea etiam est, ut ponat infirmus caput suum in sinu tuo.
Deinde aperi oculos eius, et collige illam carnem totam cum uncinis conuenientibus ad illud: et tene illud cum forcipe uno, aut gesti.
Deinde incide carnem in primis, donec finiatur totum eius cum incisorio.
Et caue ab oculo, ut non laedas ipsum apud operationem: et sit incisio tua qua ipsam incidis, aut cum spatumili, quod narrauimus in incisione ungulae: aut cum forficibus paruis, cum quibus colligitur asebel, secundum quod ueniet forma eius post hoc capitulum.
Cum ergo completur incisio tua, et remouetur tota alguardenici, tunc imple oculum ex sale contrito: aut distilla in eum puluerem rubeum, et similia illi ex medicinis corrosiuis: et pone super oculum deforis cottum cum albugine oui: ut securetur ab apostemate calido.
Quod si remanet ex alguardenici aliquid, et dominatur tibi sanguis calidus, et times apostema calidum: tunc dimitte oculum, et cura ipsum cum eo quod sedat apostema.
Deinde itera super ipsum cum operatione, donec sanetur.
Et similiter fac cum carne addita quae accidit in oculo ex hac specie.
Verumtamen oportet, ut alienes curationem omnis oculi debilis ex uia naturali, aut ex uia accidentali, operando cum ferro: et non intromittas manum tuam in aliqua harum operationum, donec uideas, quod illud membrum est tolerans illam operationem.
