 Capitol .xxxi.
De curacio de anca dislocada.
 Sapias que la junctura del ancha e la junctura del muscle no endeve sino dislocacio tant solament, e no accideys ad aquelas aquo que accideys a las autras juncturas de petita remocio e concavitat.
E la junctura de la ancha es dislocada segon quatre manieyras, quar es dislocada a las partidas dedintz, o a las partidas defora, o a las partidas denant, o a las partidas detras.
E majorment es dislocada a las partidas dedintz, e pauc a las partidas denant o a las partidas detras.
E senhal de la dislocacio de lu a las partidas de dintz es quar, quan tu ajustas la camba del malaute sana am la malaute, es pus longua e·l denolh es pus heminent que de la sana, e·l malaute no pot doblar le sieu pe deves le lenguonar, e es le loc que siec le lengonar apostemat de apostema caut, per so que·l cap de la coyssa ja es pervengut aqui.
E·l senhal de aquel al qual accideys dislocacio es a las partidas defora, es que les accidentz de lu so contraris ad aquest accident.
E senhal de aquel al qual accideys dislocacio a las partidas denant es quar expan la camba sieua segon compliment, mays empero no dobla aquela ses dolor que es en le denol, e si se perforsa ad anar e no pot sobre aquo a las partidas denant; e la urina de lu es retenguda e l’engonar de lu es apostemat, e deves la ambulacio de lu sobre le talo.
E senhal de aquel al qual accideys dislocacio a las partidas detras es que no expande le denol, ni no puesca doblar aquel denant que doble le engonar, e la camba de lu es pus breva que l’autra, e l’engonar es mollificat, e·l cap de la coyssa es deves aquel loc.
 Mays reduccio de las specias de aquesta dislocacio es que tu consideras, lahoras, si la dislocacio es vetusta et antiqua, que ja es anticada am le havent aquela aprop tu aministras reduccio de lu e roman segon la sua disposicio, lahoras no es en aquela curacio de tot; e adonc no cove que en aquela sia fayta prosompcio.
Mays en aquel del qual la dislocacio es recent, e es una de las quatre specias de dislocacio, lahoras te coyta ad aquo que volvas la junctura e extendas aquela a las partidas dedintz e a las partidas defora, e mau aquela a la dextra e sinistra, quar fort leu retorna e no indigeys de autra cura.
Mays, si no retorna en aquesta manieyra, lahoras cove que tu prepares ministre fort e extendas la camba de lu de la partida pus dejos, o am las suas mas, o am liament lo qual es liat sobre la camba desus le denol; e autre ministre extenda la ma de aquel desus enayssi que meta las suas mas dejos les titillics de lu; e aprop strenha am liament leon sobre la razit de la coyssa, e tengua autre ministre ters le extremitat del liament.
E sia extencio de lu o de la partida dedintz a l’angonar a la partida de la furcula, o de la partida detras a la partida del dos.
E sia la extencio de totz aquels en una veguada entro que·l malaute sia elevat am le sieu cos de terra e que romangua pendent.
E aquesta specia de extencio es specia cominal a totas quatre.
E donc si la dislocacio retorna am aquo que havem dit, sira bo; e sino, lahoras es necessari a tota specia aquo que dire de la propria curacio.
En la reduccio de lu propria, quan es dislocada, e la dislocacio es a las partidas dedintz, cove que·l malaute sia ressupinat sobre le sieu latz sa; e aprop pausa les liamentz sobre la razit de la coyssa en aquel loc le qual entre le cap de la coyssa e·l loc que es dejos le langonar; e aprop exten le liament en sus de la part del angonar a la pus auta partida de la furcula.
E aprop autre ministre fort prengua les brasses de lu, e amerme le loc gros de la coyssa malaute e extenda a las partidas deforo per extencio vehement, quar aquela retorna en le sieu loc.
E aquesta specia es de pus leugiera curacio am la qual aquest membre es reduzit que las autres specias.
 Mays si es excusat sobre tu e no obezeys al entrament am aquesta specia de curacio de tot, lahoras cove que sian liatz les dos pes del malaute ensemps am liament fort, leugier, sobre amdos les talos e amdos les denols.
E sia la longitut de quascun de son par la quantitat de quatre ditz, e sia la camba malaute extenduda mays que l’autre per quantitat de dos ditz.
E aprop le malaute sia suspendut sobre le cap del fust, e que sia en la mayso; e sia la longitut de lu de la terra la quantitat de dos brasses.
E aprop comanda a un jove fort que minuesca le cap de la coyssa, e sia suspendut am le malaute autre jove, e l’autre jove minuent la coysa am fortaleza empellesca, quar la junctura retorna al sieu loc am velocitat.
 Mays en la reducio propria, quan es dislocacio a la partida defora, cove que·l malaute jaga sobre pug segon que havem recomtat en le havent gelbozitat; e sia strenhut le liament sobre la camba malauta propriament e sobre le pietz de lu.
E aprop dos fustz sian pausatz, la un als pes de lu, e l’autre al cap; e aprop sian pausatz fustz ajustatz al mieg del pueg ficat sobre·l qual draps humitz sian envolopatz, per so que·l malaute no sia dampnajat per que·l fust sia entre las coyssas de lu, per que deves la extencio a las partidas dejos no sia atirat.
E aprop quascun ministre extenda a la sua part, e·l metge am la sua ma enguala la reduccio segon l’art.
Donc, si obezeys a revercio, sira bo grandament; e sino, pausa sobre aquela diligentment e ayssi quo havem dit en gelbozitat per aquela engualment.
Mays cove que·l malaute jagua sobre les sieus latz sa quetament.
 E quan la dislocacio es a las partidas denant, lahoras cove que la camba sia extenduda leugierament, e es segon aquesta meteyssa narracio sobre pueg; e le metge pause la palma de la sua ma dreyta sobre·l langonar malaute, e aprop coarte aquel am l’autra ma, e am aquela coartacio pausa aquel extendut a las partidas dejos a la partida del denol.
 E si la dislocacio es a las partidas detras, lahoras no cove que·l malaute sia extendut a las partidas dejos, e es elevat sobre la terra; habantz cove que sia pausat sobre causa dura, ayssi cum cove le eyssament si l’ancha de lu es dislocada a las partidas defora, segon aquo que havem dit del jasement de lu sobre dos anchas; e es sobre la sua cara e les liamentz sian extendutz, segon que havem dit, no ha guayre.
E cove que sia aministrada compressio am taula sobre le loc al qual yeys la junctura.
Donc cum la reducio es complida segon que cove — e·l senhal de la reduccio de lu no es amaguat a tu, e es que tu extendas del malaute doas cambas, e quan tu vezes aquelas enguals e le malaute extrenh la sieua camba e expandeys aquela ses excusacio, lahoras sapias que·l membre segon que cove es retornat — e lahoras tu ajusta doas coyssas e pausa empastre e extrenh am benda ayssi que la ancha no sia mauguda en alcuna de las partidas; e adheresca le malaute a repaus per tres dias o per quatre.
E aprop deslia le liament e l’empastre, e compara la una camba am l’autra.
Lahoras, si vezas aquelas enguals en vustament, lahoras sapias que la dislocacio ja es fermada, e adonc layssa le malaute anar.
E si vezas alcuna causa de mollificacio, lahoras tu retorna e emplastra aquel, e extrenh aquel segon la tua primiera strectura, e layssa aquel en tres dias.
E aprop deslia aquel, e fay aquel tardar en ambulacio sobre quascu per alcus dias, entro que sia confortat.
