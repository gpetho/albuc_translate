Quant li secondine est retenue a l’enfantement, si covient que tu comandes a la malaide qu’ele reteigne son alaine, et puis la fai esternuer de condisi, et li estraint tes mains a la bouche et au neis; et s’elle saut per ceu, bien est.
Se ceu non, si prent I pot, et fai I pertus ou cuvercle, et i met herbes que puissent ovrir la bouche de la marris, si com calament, rue, anis, camomille, cassialigne et centoire; toutes ces herbes, ou aucunes d’eles, soient cuites ou pot en aigue sus le feu; puis met une caine ou pertus dou pot, et l’autre chief en la bouche de la marris, et la teigne tant que li vapors viegne dedens la marris; puis la fai esternuer, si com nos avons dit.
Si saut li secondine hastanment.
Et s’elle remaint aprés ceste cure, et n’ist mie fuer, si comande a la baile qu’ele moille sa main senestre en oile de sesement ou en muscillaige de altee, et puis la boute en la nature, et quiere la secondine; et quant elle l’avra trovee, si la preigne et l’estende poc et poc droitement, si que li marris ne chiece a l’estraction; mais la covient movoir legierement a destre et a senestre, et puis traie; si venra et se desaerdra.
Et se li bouche de la marris est jai estrecie, nos avons dit la cure d’esternuer, et de fumigation des herbes; et s’elle n’ist de tout ceu que nos avons dit, si garde que tu ne foloies au traire; mais il couvient que ceu qui est a la bouche de la marris, que tu le lies a la cuixe de la femme, puis la clisterize d’oignement tetrafarmaçon; si la porrira et remettra, et venra fuer; mais toutevoie, quant elle porrist si en vient male odor au stomac et au chief, et blece la malaide.
Si covient donques fumigations covenaubles a ceu: aucun des anciens ont esproveit fumigation de cresson et de figues seches.
Li forme de l’estrument a coi on fumige la femme a la retenue des flors et de la secondine si est ceste:
Et est de voirre semblant a une caine, et met on le chief subtil en la nature, et les chiés larges sus le feu; et soit li fumigations sus les charbons, et la teigne tant qu’elle soit gastee, et rencomence une autre.
