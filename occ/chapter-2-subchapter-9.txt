 Capitol .ix.
Cura de grandeyssa que veno a las palpebras dels huels.
 Motas veguadas endeve en las palpebras dels huels alcuna causa la qual es asemblada a grandissa en sa fortalicia e duricia, e per so grandissia es apelada.
E es agreguacio de humiditat grossa en la palpebra dejos e desus.
Donc la opperacio en lor es que consideras lahoras si la grandissia es procedent en lu en aquo que apar de la palpebra e es mauguda a tota partida; e la causa de lu es leugiera.
Donc fen sobre aquela am fissura per la latitut, e aprop escorga aquela de tota partida am facilitat entro que evasesca, e aprop suspen aquela am onci e abscindeys aquela.
 Mays si a tu no es apparelhada la incizio de lu si no pus que penetras la palpebra am inscizio pauc a pauc, lahoras aquo no notz en deguna causa.
E si la figura es gran, lahoras tu l’ajusta am sutura; e cura aquela entro que sia sanada.
E si es pauca, a tu no sobrevindra mal per aquela quar l’anguent de lu restaura aquela e encarna.
E si la grandissia es declinant a las partidas dedintz de la palpebra deves la superficia dedintz, lahoras evesa la palpebra e suspen la grandissia am onci, otra que tu indigescas de incizio, e prem aquela de tota part, e si la palpebra per inscizio es alonguada, aquo no notz en deguna causa.
E aprop la incizio, lava le huel am aygua salada; e cura le loc am aquo que encarna entro que sia sanat.
