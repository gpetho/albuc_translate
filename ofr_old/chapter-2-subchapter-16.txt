de l’ungle de l’oil
Saiches que li ungle est selonc II manieres: elle est nervouse et semblans a I dur syfac, et une autre qui n’est mie nervouse, mais est semblans a blainche moistor congelee, que quant on la touche de fer et on la cuide panre as pinceures, si ne puet om; et l’une et l’autre semblance encomence devers le grant larmier, et croist poc et poc tant qu’ele cuevre toute la veue et toute la lumiere et le movement de l’oil.
Et li maniere de l’incision si est que li malaides mette son chief en ton sain, puis li oevre les eulz; et lieve la papiere a ta main, puis coil l’ungle as pinceures de petite doubleure, et l’estent au desus; puis pren une aguille, et i met I poil de cheval, ou de vaiche, ou de buef, et I fil fort; et double la pointe de l’aguille un poc et la fiche emmi l’ungle, et la perce a tout l’aguille, et lie l’ungle d’un fil et l’estent au desus, et escorche a tout lou poil le costeit de l’ungle qui enseut la prunele et la soie au poil jusc’au chief, puis cope lou remanant en la racine dou larmier a tout lou spatumile subtil et as petites forces, et laisse la char natureil ou larmier, si que par l’incision ne veigne li cors des larmes acostumeement; et aucune fois s’estent li ungle a l’oncine soulement, et au fil, si com nos avons dit; puis l’escorche on a tout le spatumile souef de coi ci est li forme:
Et garde que li spatumile ne touche la toile charnue et la rompe, et que li prunele ne soit percie; et aprés l’incision giete en l’oil un poc de seil broiet, et dou coliere fait de litargire, et le laisse jusc’a l’autre jor; puis le cure de ceu qu’il i covient tant qu’il soit sanez.
Et se li ungle n’est mie nervouse, et tu ne pues bouter l’aguille, et li uncines n’i puet entrer, maintes fois est curee ceste semblance d’ungle de medicines; et naissent sicom j’ai conteit en la division, et se tu la vues coper, si oevre l’oil dou malaide, et pren le spatumile legier poc agut selonc ceste forme:
Et reis l’ungle desus subtilment, et se tu vois qu’elle amenuise point et li rasion i apresse, si distille de ta bouche en l’oil coliere fait de litargire et dou coliere rouge et seil broiet, et estoupe l’oil jusc’a l’autre jor; puis rencomence l’autre ovraige selonc ceste meisme oevre, tant qu’elle soit toute ostee.
Se aucune chose ne t’est contraire en l’oil, si com aposteme chaus, adonques la lait, et cure premier l’aposteme chaut tant qu’il soit sanez, puis rencomence l’ovraige si com devant, tant qu’il soit sanez.
Et se li apparance de la chair dou larmier nuit en l’oil par grant nuisement, si la sospent a l’oncine, et en cope une partie et non mie tot, que cors de larmes n’i viegne; puis distille en l’oil coliere rouge qui est fais de litargire.
