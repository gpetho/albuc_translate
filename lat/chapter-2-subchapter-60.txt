Â¶ De extractione Lapidis.
Caput LX.
Iam diximus in diuisione species Lapidis, et curationem eius cum medicinis: et dixi differentiam inter Lapidem generatum in renibus, et uesica, et signa illius totius: et dixi Lapidem in quo cadit operatio cum manu et sectio: et est Lapis generatus in uesica proprie: et ille qui figitur in uirga: et ego sum narrans illud cum expositione manifesta et abbreuiatione.
Dico ergo, quod Lapis generatus in uesica, plurimum accidit pueris.
Et ex signis eius est, quod urina egreditur ex uesica similis aquae in subtilitate sua: et apparet in ea harena alba, et fricat infirmus uirgam suam, et laborat cum ea, et multotiens pendet.
Deinde erigitur, et egreditur cum eo anus in multis eorum.
Et est facilis sanatio puerorum, ex eo usquequo consequuntur quatuordecim annos.
Et est difficilis in senibus.
In iuuenibus autem est media, in eo quod est inter illud: et eius cuius Lapis est maior, curatio facilior: et si paruus, est econuerso illius cura.
Cum ergo peruenimus ad curationem, oportet in primis, ut mundificemus infirmum cum clisteri, quod extrahat totum stercus quod est in intestinis suis: ipsum enim quandoque prohibet inuentionem Lapidis apud inquisitionem.
Deinde accipiatur infirmus cum pedibus suis, et concutiatur, et moueatur ad inferiora: ut descendat Lapis ad profundum uesicae, aut saliat de loco alto aliquotiens.
Deinde fac eum sedere inter manus tuas praeparatum, et manus eius sint sub coxis ipsius, ut fiat uesica tota decliuis ad inferiora.
Deinde perquire eum, et tange eum extrinsecus.
Si ergo sentis Lapidem in spacio, tunc propera statim cum sectione super ipsum.
Quod si non cadat sub tactu tuo omnino, tunc oportet ut abstergas digitum indicem cum oleo manus sinistrae, si infirmus est puer: aut digitum medium si est iuuenis completus: et intromittas ipsum in anum suum, et perquire de Lapide, donec stat sub digito tuo: et conuerte eum paulatim ad collum uesicae.
Deinde preme super ipsum cum digito tuo, et impelle ipsum ad exteriora aduersus locus, cuius sectionem uis: et praecipe ministro, ut premat uesicam manu sua, et praecipe alii ministro, ut extendat testiculos manu sua dextra ad superiora: et alia manu sua, ut remoueat cutem, quae est sub testiculis in parte a loco in quo est sectio.
Deinde intromitte Spatumile incidens, cuius forma haec est.
Et finde in eo quod est inter anum et testiculos, et non in medio, ad latus natis sinistrae: et sit sectio super ipsum lapidem, et digitus tuus sit in ano: et fiat sectio transuersa, ut sit sectio exterius ampla, et interius stricta, secundum quantitatem quod sit possibile egressio Lapidis ex ea non maior.
Fortasse enim comprimit digitus, qui est in ano Lapidem apud sectionem, et egreditur absque difficultate.
Et scias, quod ex Lapide est cui sunt anguli et margines, quare fit difficilis exitus eius propter illud.
Et ex eo est lenis, similis glandulae, et rotundus: et fit facilis egressus eius.
Ei ergo cui sunt anguli, et margines, adde in fissura.
Quod si non egreditur ita, tunc oportet ut ingenies super ipsum: aut stringas super eum cum gesti decenter, cuius extremitas sit sicut Luna, quae stringat super Lapidem, et non euadat ab ea: aut ut intromittas sub eo instrumentum subtile, curuatae extremitatis.
Si autem non potes super cum, tunc amplifica foramen parumper.
Quod si uincit te aliquid ex sanguine, abscinde ipsum cum zegi.
Si uero lapis est plus quam unus, tunc impelle in primis magnum ad os uesicae.
Deinde incide super ipsum.
Postea impelle paruum post illud: et similiter fac si sunt plures duobus.
Quod si magnus est ualde, tunc ignorantia est ut seces super ipsum sectione magna.
Quoniam accidit infirmo una duarum rerum, aut ut moriatur, aut accidit ei distillatio urinae assidua: proptera, quia non consolidatur locus omnino.
Verum administra expulsionem eius, donec egrediatur: aut ingenia in fractura eius cum forficibus, donec extrahas eum frustatim.
Cum ergo compleueris operationem tuam, tunc imple uulnus thure, et aloe, et sanguine draconis: et stringe ipsum, et pone super ipsum pannum infusum oleo et uino, aut oleo rosato, et aqua frigida: ut sedetur apostema calidum.
Deinde resupina infirmum super collum suum, et non soluas ligamentum, usque ad diem tertium.
Cum ergo solueris ipsum, embroca locum cum aqua, et oleo multo.
Deinde cura ipsum cum unguento dyafinicon, et unguento basilicon, donec sanetur.
Si autem accidit in uulnere apostema calidum additum, et corrosi, et illi similia: sicut si congeletur sanguis in uesica, et prohibeatur ex eo urina: et cognoscitur illud ex egressione sanguinis cum urina.
Intromitte ergo digitum tuum in uulnus, et extrahe illum sanguinem.
Nam si remanet, prouocat ad corruptionem uesicae, et putrefactionem eius.
Deinde ablue uulnus cum aceto, et aqua, et sale: et oppone omni speciei cum eo quod conuenit ex curatione, usquequo sanetur.
Et oportet in horis curationis totius, ut liges duas coxas, et aggreges, caussa medicinarum quae ponuntur super locum.
Quod si lapis est paruus, et sit in meatu uirgae, et figitur in eo, et prohibetur urinae exitus: tunc cura ipsum cum eo quod narro antequam peruenias ad sectionem.
Multotiens enim a sectione excusaris per hanc curationem, iam enim probaui illud.
Et est, ut accipias Perforatorium ex ferro alferico, cuius haec est forma, triangulatae extremitatis, acutum, fixum in ligno.
Deinde accipe filum, et liga cum eo uirgam sub lapide ut non redeat ad uesicam.
Deinde intromitte ferrum perforans in uirgam cum facilitate, donec perueniat Perforatorium ad ipsum lapidem: et reuolue Perforatorium manu tua in ipso lapide paulatim: et coneris perforationem eius, donec facias ipsum penetrare a parte altera.
Urina namque absoluitur statim.
Deinde preme manum tuam super illud quod remansit ex lapide ab exteriori parte uirgae.
Ipse enim frangitur, et egreditur cum urina, et sanatur infirmus.
Si autem non praeparatur tibi haec curatio, propter aliquid quod prohibet ab illo: tunc liga filum sub lapide, et filum aliud supra lapidem.
Deinde seca super lapidem in ipsa uirga inter duas ligaturas.
Deinde extrahe ipsum.
Postea solue ligamentum, et mundifica sanguinem congelatum, qui fit in uulnere.
Et non est necessarium ligamentum fili sub lapide, nisi ut non redeat ad uesicam: et ligamentum aliud desuper, nisi ut quando soluitur filum post egressionem lapidis, redeat cutis ad locum suum, et cooperiat uulnus: et propter illud necesse est tibi illud quando ligas filum superius, ut eleues cutem ad superiora, ut redeat apud complementum tuum, et cooperiat uulnus, sicut diximus.
