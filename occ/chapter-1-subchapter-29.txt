 Capitol .xxix.
De cauterizacio de plauresi.
 Diyssero les antics cauteri de las razitz de aristologia a plauresi frega segon aquesta manieyra esser fazedor, e es aquest que tu prenguas de las razitz de aristologia longa secca una razit pun longua que es trobada, e sia de la grossetut del dit.
E aprop submergeys aquela en oli e eysen aquela al foc, e aprop cauteriza per un cauteri en aquel loc le qual es entre la continuacio de la furcula am le col; e am dos cauteris petitz dejos guidazi, un pauc declinans a la partida que es dejus la barba, e am dos cauteris en aquo que es declinant entre la quinta costa e la cizena, declinant un pauc a las partidas detras; e am autre cauteri en le mieg loc del pietz; et am autre sobre l’estomac, et am tres cauteris de las partidas detras; et am un cauteri en aquel loc le qual es entre las dos spallas, e am dos cauteris dels dos latz del pietz, dejos le cauteri le qual es entre doas spallas.
E no cove que compremas la tua ma am le cauteri, ans sia en le manifest de la codena en obra.
 E ja diyssero alscus antics que so alscus dels homes les quals uson de cauteri de ferr semblant a ray e igneysso aquel, e meto aquel en aquel loc le qual es entre las costas, entro que pervenguam am aquel ad aquel apostema e sia foragetada sania, ayssi cum havem dit en l’apostema del fietge.
Mays en aquesta perforacio am cauteri no es ses temor, quar hu mor tantost ho accideys en le loc fistula a la qual no es sanacio.
