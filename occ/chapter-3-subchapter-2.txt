 Capitol segon: De fractura quan accideys en le cap.
 Las specias de fracturas son motas, e las figuras de lor son diversas, e las causas son distinctas, quar de fracturas alcuna es fayta per percussio de spaza, e la percussio osta tot le os entro al ciphac, le qual es dejos le os, ayssi cum fay ayssa en le fust, e per aquo aquesta specia es nompnada ascial; o la spaza inscideys alcuna partida del os, e inscideys la carn de lu e no passa la inscizio entro al derier de lu; e aquesta specia de fractura es nompnada levatio absoluta.
E la plagua de aquestas doas fracturas o es gran o pauca, e de fractura que es contricio o atricio; e causa de lu es percussio am poyra o cazement sobre peyra, e a lor semblantz.
E aquesta fractura o es penetrant que ja apropinqua al pannicol le qual es dejos le os; o es en la facia del os, e la plagua de aquestas doas fracturas o es gran o pauca.
 E de fractura es que es ameguada en le os, en la subtilitat del cabel petita, e per aquo es nompnada aquesta specia fractura capillar.
E es fractura que es fayta o per cazement o per percussio de peyra e a lu semblantz, que fa intrar alcuna lamina del os a las partidas dedintz, e es fayta en le loc concavitat ayssi cum accideys als payroles de eram quan accideys a lor percussio e es partida de lor intrada a las partidas dedintz.
E majorment es fayt aquo en les cors de osses humitz, ayssi cum so caps de efantz.
E so a totas aquestas specias fracturas satagias, so son pessas ayssi cum stelhas separadas.
E yeu vindre am reremoracio de tot aquo en son loc.
E conoyssem totas aquestas specias de fractura per deteccio sobre aquelas e per inquisicio de lor am tentas e ostament de carn corrumpuda que es sobre lor.
E specia capillar es conoguda per aysso que es descubert sobre le os, e es abstergit, e linit sobre lu am tentha, quar la fractura appar negra.
Mays en la curacio de fractura considera al comensament les accidentz del malaute, e lahoras si tu vezes per los accidentz que signifique per significacio manifesta sobre paor, ayssi cum es vomit de colera, e extencio, e perdement de entendament, e abscizio de votz, e sincopi, e febre acuta, e eyssiment dels huels e rogor de aquels, e semblantz a lor dels accidentz en las majors disposicios, ses dopte no es sanat.
E si vezes accidentz no-correntz tu speras salut, lahoras tu comensa la curacio de lu.
La qual causa es quar si es vengut a tu le plaguat en le comensament cum es plaguat e aquo es en les dias de ivern, lahoras cove que tu studias en le ostament del os denant le dia xiiii segon tota disposicio.
E si es en les dias d’estiu, lahoras cove que te coytes ostar le os denant le vii dia, habantz que aquo que es dejos le os sia corromput del pannicol, e que accidescan les accidentz que havem recomtatz.
E si la fractura ja es pervenguda al pannicol cubrent le cervel, e es am partidas menudas e atricio, lahoras cove que inscidas la partida conminuta e atrita, segon que yeu recomtare a tu.
E es que tu razas le cap del malaute plaguat, e descuebres sobre le os segon costuma e manieyra a tu possible segon la figura de la plagua, e que sia leugier sobre le malaute.
E si accideys a tu deves la deteccio del os, fluxs de sanc o apostema caut, lahora tu te oppausa a lu am aquo que cove, e es que huemplas le loc de draps infuzes en vi e oli rozat, e fassa repausar la plagua entro que sia sedat le apostema, e sies segur de fluxs del sanc; e aprop comensa en la circuicio del os e en la ablatio de lu.
E aquo sia segon una de dos manieyras de operacio.
E la una manieyra es que tu inscidas le os am inscisori de streyt tal, e aquesta es la forma de lu: E aprop administra un autre inscissori aquest, un pauc pus lat que aquel; e aquesta es la forma de lu:
 E aprop administra mays le inscissori pus lat que·l segon.
E cove que sia deves tu nombre de inscissoris diverses, dels quals alcus so pus latz que alcus autres; e alcus de lor so pus breus que·ls autres e sian en le derier de acuitat de las suas extremitatz, e sian de ferr indi o felod.
E usa de lor am facilitat en percussio sobre le inscissori per so que no concutesca le cap e leda aquel.
E si le os es fort, dur, lahoras cove que perfores en le circuit de lu denant que tu administres los inscissoris am les taravels, les quals so nomnatz taravels no-profundantz.
E no so nomnatz ayssi sino quar aquels no pausan le terme de l’os del test ad aquo que es aprop lu, per so quar al taravel es redonda extremitat o marge sobre aquel que es dejos le cap de lu agut semblant a marge o a cercle petit, le qual prohibeys esser submergit e passar la spissitut del os.
E es convenient que tu prenguas de aquestz taravels gran nombre dels quals quascu convenesca a la spicitut de quascun os, entro que sia a tu present en tottz testz del cervel la extremitat del qual sia aguda, la quantitat en longitut e brevitat sia segon la quantitat de spicitut de aquest test.
E aquesta es la forma de tres specias de teravels: La qualitat de perforar en le circuit del os trencat es que pauses le teravel sobre le os e revolvas aquel am les tieus ditz entro que sapias que l’os ja es penetrat; e aprop permuda le terevel ad autre loc, e pausa aquo que es entre tot trauc la quantitat de la grosseza del ray o enviro aquo.
E aprop inscideys am inscissoris aquo que es entre quascun trauc del os, e fay aquel pus subtil que podes sobre aquo en fi de levitat, ayssi cum havem dit, entro que erradiques le os, o am la tua ma, o am alcuna autra causa per alcus sturmentz les quals auras apparelhatz ad aquo, ayssi cum tanalhas e forceps subtils.
E cove que tu guardes am tota cautela que l’inscissori no toque alcuna causa del ciphac.
E donc cum auras circuit le os perforan, e sira separat del ciphac si es continuat am lu, e auras aquel extrayt, cove que razas e enguales aquel en la asperitat de lu de aquo que es en le os am autra sturment semblant a inscissori, mays empero cove que sia pus teon e pus subtil que les autres inscissoris.
E si roman alcuna partida dels osses petitz e satagias, lahoras pren aquela am facilitat am aquo que es deves tu dels sturmentz; e aprop aquo cura la plagua am lichinis e enguentz les quals havem ditz.
E l’autra manieyra de operacio es leugiera, longinqua de paor, la qual diyssec Gualia e la lauzec per gran lausor; e aquest es le sermo de lu: necessari es a tu en le comensament que comenses descobrir la partida del os del loc en le qual es la fractura pus vehement e pus manifesta, entro que quan auras descubert aquela partida e auras pausat dejos lu la extremitat de aquest inscissori lent e alegre del qual aquesta es la forma:
 E es que la partida lenticular es leon e no inscideys alcuna causa, e la partida aguda es de lu en dos latz avantz en longitut, ayssi cum vezes; que la partida lenticular sia ajustada al ciphac am la facia de lu inscident aguda en le os.
E aprop percuteys sobre le inscissori de una partida am un petit malhet entro que inscidas tot le os am facilitat ayssi cum es revolvut, e tu sias segur del pannicol que no accida en lu accident que temas en denguna manieyra, e si le medicant14 era le pus fol de totz les homes e le mays ignorant de lor; certament, e si era dorment.
Lahoras si romania alcuna causa annexa al os del pannicol en alcus locs de os, inscidira aquel de lu am la extremitat del inscissori aquel lenticular, e deliuraria aquel de lu am facilitat, quar es deliurat de lu ses nocument e ses paor.
 E si fractura del os no penetra entro al pannicol, e aquo que es abscidit o es ostat del os es la facia de lu, e roman en lu asperitat e satagias subtils, lahoras cove que razas aquela asperitat e erradiques aquelas satagias am razoris subtils per les quals tu has preparat le nombre, de diversas quantitatz per que sia a tu possible administrar de aquels en tot loc les pus convenientz de lor e le pus dreyt de aquels segon aquo en que te perduzeys la tua operacio aquel os trencat e la figura de lu.
E cove que administres en la tua razio am la qual razes le os al comensament le pus lat de aquels razoris, e aprop usa aprop lu del pus subtil de lu, e no cesses far aquo segon continuitat entro que pervenguas ad aministrar le pus teon e·l pus subtil de totz aquels.
Mays en quascuna de las autras fracturas petitas capillars e fractura subtil, cove que administres cura segon aquo que perduseys ad rectificacio de lu.
E es causa que no es ameguada sobre totz les quals han studi en aquela art.
E stec sobre aquo que nos scriut havem mostrat en grans fracturas.
 E si le pannicol es retangut quan tu erradiques le os, lahoras cove que prenguas drap de li segon la quantitat de la plagua, e submergeys aquel en oli rozat, e pausa aquel sobre le orrifici de la plagua; e aprop pren autre drap doblat o triplicat e submergeys lu en vi e oli rozat e pausa aquel sobre drap prim e fay aquo al pus leugierament que podes sobre aquel, que no graves le ciphac; e aprop administra sobre aquel liament lat, e no strenhas aquel sino per quantitat que tengua la plagua tant solament.
E layssa aquel am aquesta cura per un dia o per dos entro que sias segur de apostema caut; e aprop deslia aquel e aprop aministra medicinas am las quals es superflua siccitat, ayssi cum razitz de lin e farina de errs, e polvera de enses e de aristologia, e de semblantz ad aquels.
E es que tu fassas de aquestas medicinas polvera que sia pulverizada sobre la plagua, ayssi cum son secas; e universalment, administra en aquel tota medicina de proprietat de la qual es que abstergesca e no mordique.
E guarda te segon la tua vertut que la plagua en la tua curacio sia neta; e no sia en lu surdicia de enguent ni autra; ni no layssas agreguar virulencia en lu; quar quan es ajustada sobre le pannicol del cervel, corromp aquel e poyreys aquel, e accideys sobre le malaute aprop aquo malicia maligna.
E accideys en le ciphac del cap, cum de lu es mondificat le os e majorment quan es menspresada la cura de lu, e es negror en la superficia de lu; e donc considera lahoras si accideys al malaute les accidentz que havem ditz, sapias que es parnicios ses tot dopte.
E si no accideys negror sino de la medicina que es pausada desus, e es en vertut de aquela medicina que fassa aquela negror, lahoras cove que tu prenguas de mel una partida e de oli rozat partidas iii, e am aquels linieys un drap, e aprop pausa aquel sobre le ciphac; e aprop cura aquel am las specias de curacio que conveneys entro que sia sanat.
