¶ De modo cauterizandi in Sciatica.
Caput XLIII.
Quando accidit dolor in pixide anchae, et sunt caussa illius frigus et humiditates: et curatur infirmus cum eo, quod diximus in diuisione, et non confert curatio, et antiquatur illud: tunc oportet ut soluas infirmum ab humoribus grossis cum pillulis foetidis, aut cum pillulis artificialibus, et similibus.
Deinde cauteriza eum.
Et modus cauterii in ea est secundum duos modos: aut cauterium cum medicinis adurentibus, aut cauterium cum igne.
Cauterium cum igne, est secundum multos modos.
Quorum unus est, ut cauterizes super pixidem anchae ipsius tribus cauteriis triangulatis, secundum hanc formam.
Et fac eis profunditatem bonam, uel malam.
Et sit spacium quod est inter omne cauterium quantitatis grossitudinis digiti: sitque cauterium oliuare.
Quandoque autem fit cauterium in medio super caput anchae ipsius.
Quare sunt quatuor cauteria.
Et si uis cauteriza cum circulo, cuius praecessit forma in cauterizatione dislocationis anchae, uno: ut sit circulus continens ancham totam.
Et combure spissitudinem cutis totius.
Iste est modus cauterii in Sciatica, quando dolor est adhaerens anchae ipsi, et non extenditur usque ad coxam et crus.
Si autem extenditur usque ad coxam et crus, tunc cauteriza ipsum duobus cauteriis super coxam, super locum ad quem innuit illic infirmus, in quo est dolor, et cauterio tuo super cauillam quatuor digitis ad partem syluestrem parumper: et sit cauterium cultellare.
Et sit profunditas cauterii secundum profunditatem spissitudinis cutis.
Quod si infirmus innuit quod dolor extenditur usque prope digitos pedis, tunc cauteriza ipsum illic ubi innuit cum cauterio puncti, tribus, aut quatuor, aut pluribus, si indiget illo.
Et si innuit dolorem esse sub genu uersus crus, tunc cauteriza ipsum illic cauterio uno cultellari.
Et caue tibi in omni cauterizatione tua, ut non ultimes cum cauterio ad hoc ut comburas neruum, aut arteriam magnam, et attrahas per illud super infirmum nocumentum malum, aut contractionem.
Et ego quidem iam uidi unum et alium, ex eis qui cauterizauerunt supra cauillam, et ultimauerunt in cauterizatione, et inflatum est crus, donec tumor consecutus est pedem, et perforatus est totus, et corruptus est totus pes: deinde accidit solutio uentris, et mors post illud.
Quod si dolor est in duabus partibus simul, cauteriza utramque secundum hunc modum.
Et sapientes quidam dixerunt in cauterizatione anchae, cuius cauterii iste est modus.
Fac simile samio ex ferro, cuius diametrus sit medietas palmi: et sit apud orificium suum secundum grossitudinem nuclei dactyli, aut minus parumper: et intra illud samium sit samium tertium.
Et sit spacium quod est inter omne samium per quantitatem nodi pollicis: et sint samia aperta a duabus partibus: et sit altitudo eorum quasi nodus, aut duo nodi: et fac eis manubrium ex ferro decenter aptatum in samiis.
Et haec est forma eius.
Deinde igniatur in igne, donec rubeat, et proiiciat scintillas: deinde ponatur super pixidem anchae infirmo accubitato super latus sanum.
Cauteriza ergo eum tribus cauteriis rotundis in uice una.
Deinde dimitte ipsum tribus diebus.
Postea emplastra cum butyro: et dimitte uulnus apertum diebus multis.
Deinde cura ipsum cum unguento, donec sanetur.
Inquit Albucasis, hac specie cauterii o filii, parum usi sumus, propter terrorem aspectus eius: et propterea, quod paucos inuenimus qui expectent super ipsum.
Verumtamen est ex bonis cauteriis ei qui suffert, et inuenit cum eo locum eius.
Cauterium autem cum medicinis adurentibus est, ut tu facias duo samia habentia perforatam armillam, in quam descendit cardo portae eius ex aere, aut ferro, longitudo parietis: quorum in altitudinem eorum sint duo nodi, aut quasi ipsi.
Et sit spacium quod est inter utraque quantitas grossitudinis digiti, et sint aperta inferius et superius: et sit quod contineant se adinuicem, secundum hanc formam.
Deinde depone eam super pixidem anchae, infirmo iacente super latus sanum.
Et comprime manum tuam super pixidem anchae multum.
Deinde funde inter duos circulos ex aqua calida, quae sit calefacta cum igne parumper, et tene eam quantitate horae temporalis: et toleret infirmus mordicationem eius, et ipsius adustionem, nam ipse inuenit mordicationem sicut ignis, donec quiescat mordicatio.
Deinde eleua manum tuam cum instrumento, et absterge aquam calidam ab ancha tota cum aqua dulci: deinde dimitte illud tribus diebus.
Et pone super illud butyrum, donec remoueatur nigredo adustionis: et dimitte illud diebus aliquot, et curret ex eo pus.
Est enim ultimum in iuuamento.
Deinde cura illud cum unguentis, donec sanetur.
Quod si extendatur dolor usque ad coxam, aut crus: fac ei statuam in eo quod continet aquam, secundum quod fecisti in ancha aequaliter.
Et iste est modus aquae calidae: et ego iam scripsi eam in tractatu rectificationis medicinarum.
Sume alcali, et calcis non extinctae amborum ana partem unam: tere utraque, et pone ea in ollam nouam, cuius inferior pars sit perforata foramine uno paruo, secundum quantitatem quod ingrediatur ipsum radius: et pone sub fundo ollae ollam aliam uitreatam: et proiice super alcali et calcem ex aqua dulci, quod submergat utraque per digitum: post quam tu comprimas ea manu tua compressione bona: et dimite ollam, donec descendat aqua acuta inferiori parte ollae uitreatae.
Deinde aggrega illam aquam totam, et proiice eam super aliam calcem: et cola, donec renouetur.
Ipsa enim erit tunc fortis acuitatis ualde, quae administratur in multis operationibus medicinae, et in cauterizatione reliquorum membrorum.
Quoniam efficit operationem ignis ipsius.
Et ex medicinis sunt, cum quibus cauterizantur ancha, etiam sicut tesisie, et mel anacardi, et calx cum sapone, ita quod utraque sint permixta. ¶
Et Galenus quidem narrando retulit, cuiusdam uiri ex antiquis curationem, qua curatus est dolor anchae et uenae sciaticae: et magnificauit esse eius ualde.
Et dixit, quia non indiguit alia curatione, et quia sanatus est ex uice una, donec retulit, quia ipse fortasse intrauit balneum delatus, et exiuit ex eo iam sanus.
Et est, ut accipiatur ex seitaragi uiridi: et si non inuenitur uiride, sumatur siccum, recens: et teratur multum cum aliquanto adipe, et ponatur super ancham, ubi est dolor, aut crus, aut in coxa: et ligetur, et dimittatur quantitate trium horarum, aut per quantitatem quod sentiat infirmus sedationem adustionis.
Deinde intromitte eum in balneum.
Cum ergo roridum fit corpus eius, intromitte ipsum in solium.
Nam dolor recedit, et sanatur.
Et scias, quia non oportet ut utatur aliquis cauterio cum istis medicinis, nisi post euacuationem corporis.
Et Dioscorides qui dem dixit, quod stercus caprarum, quando cum eo cauterizatur uena sciatica, confert ei: et fit cauterium secundum hunc modum.
Sumatur lana, et imbibatur oleo antiquo, et ponatur super locum profundum, qui est inter pollicem pedis, et inter focile, et est propinquior focili.
Deinde accipe stercus caprarum siccum, et inflamma ipsum in igne, donec fiat carbo.
Deinde pone ipsum super lanam, et dimitte ipsum, donec extinguatur.
Deinde itera illud.
Non cesses ergo facere illud, usquequo perueniat sensus super mediatione usque ad ancham, et quiescat dolor.
Et iste modus cauterii nominatur cauterium Vaccinum.
