Praefatio.
Postquam compleui uobis o Filii, librum hunc, qui est postremus scientiae in medicina cum complemento ipsius, et consecutus sum finem in eo, ex expositionibus eius, et ipsius declarationibus, uisum est mihi, ut compleam ipsum uobis cum hoc Tractatu qui est pars operationis, id est, chirurgiae cum manu.
Quoniam operatio cum manu prostrata est in regione nostra, et tempore nostro priuata omnino: donec fortasse periit scientia eius, et abscissum est uestigium eius: et non remanserunt ex ea, nisi descriptiones paruae in libris antiquorum, quas mutauerunt manus: et accidit eis error et haesitatio, donec clausae sunt intentiones eius, et elongata est uis ipsius: Visum est mihi, ut uiuificem eam cum ordinatione huius Tractatus in ea secundum uiam ex positionis, et declarationis, et abbreuiationis: et ut ueniam cum formis ferramentorum Cauterii, et reliquorum instrumentorum operis: cum fit ex declarationis additione, et ex properatione eius quod est necesse.
Caussa autem propter quam non inuenitur bonus artifex eius cum manu sua in hoc nostro tempore, est: quia ars medicinae est longa, et oportet auctorem eius exercitari ante illud in scientia anatomiae, quam narrauit Galenus, donec sciat iuuamenta membrorum, et ipsorum formas, et eorum coniunctionem, et separationem, et habeat cognitionem ossium, et neruorum, et lacertorum, et numerum ipsorum, et eorum egressionem, et uenarum pulsatilium, et quietarum, et locorum exitus earum.
Et propter illud dixit Hippocrates, quod nomen cum nomine est multum, et cum opere est paucum, et praecipue in arte manus.
Nos uero iam diximus de illo in introitu huius libri.
Quoniam qui non est sciens, quod diximus de anatomia, non euacuatur, quin iam cadat in errorem, quo interficiuntur homines: sicut ego uidi multos ex illis, qui formantur de hac scientia, et iactant se de ea absque scientia, et sine experimento.
Quod est, quia uidi medicum stolidum secuisse apostema scrophulosum in collo mulieris, et incidit quasdam arterias in collo: quare fluxit sanguis mulieris, donec cecidit mortua inter manus eius.
Et uidi medicum alium, qui praesumpsit ut extraheret lapidem uiro, qui processerat in aetate, et lapis erat magnus.
Peruenit ergo ad eum, et extraxit ipsum cum frusto uesicae.
Quare mortuus est uir in tertio die.
Et ego quidem iam uocatus fueram ad extrahendum ipsum: et uidi ex magnitudine lapidis, et dispositione infirmi, quod moriretur.
Et uidi medicum alium, qui accipiebat stipem apud quendam Ducum terrae nostrae propter medicinam: et accidit eunucho nigro, qui erat apud ipsum, fractura in crure eius prope calcaneum: et properauit medicus cum ignorantia sua, et strinxit fracturam super uulnus cum puluinaribus, et astellis strictura forti, et non dimisit uulneri expirationem.
Deinde absoluit eum secundum desyderia sua.
Postea dimisit eum diebus aliquot, et praecepit ei, ne solueret ligamentum: et stetit sic donec apostematum est crus eius, et ipsius pes, et peruenit ad perditionem.
Vocatus sum ergo ad eum: et properaui ad soluendum ligamentum: et consecuta est tranquillitas, et euasit a doloribus suis.
Verumtamen corruptio iam confirmata erat in membro: et non potui refraenare ipsam.
Pon ergo cessauit corruptio perambulare in membro, donec periit.
Et uidi medicum alium, qui perforauit apostema cancerosum: et ulceratum est post dies, donec magnificata est malicia eius cum domino ipsius.
Quod est, quia quando est cancer purus ex humore melancholico, tunc non oportet ut perueniatur ad eum cum ferro omnino, nisi sit in membro quod toleret, ut abscindatur totum eius.
Et propter illud o Filii, necesse est uobis, ut sciatis, quod operatio cum manu diuiditur in duas diuisiones: scilicet, operationem cui associatur salus: et operationem, cum qua est periculum in pluribus dispositionibus.
Et ego iam excitaui in omni loco huius libri, in quo uenit operatio, in qua est terror et timor.
Quare necesse est uobis, ut caueatis illud, et dimitatis ipsum: ut non inueniant stolidi uiam ad loquendum, et dehonestandum.
Accipite ergo mensuram cum sollicitudine et protectione, et infirmos uestros cum facilitate et firmitudine, et utimini uia meliore perducente gratia Dei ad salutem et successionem laudabilem: et dimittite aegritudines terribiles difficilis sanationis: et tollite animas uestras ab eo quod facit uos timere, ut ingrediatur super uos haesitatio in fide uestra et commodo uestro.
Est enim magis remanens ad gloriam uestram, et sublimius in mundo isto, et postremo ad quantitates uestras.
Galenus enim iam dixit in quibusdam suis admonitionibus.
Non medicetis aegritudinem malam: ne nominemini medici mali.
Iam autem diuisi hunc Tractatum secundum tria Capitula. ¶
Capitulum primum.
De Cauterio cum igne, et Cauterio cum medicina acuta, capitulatum, et ordinatum a capite usque ad pedes, et formis instrumentorum, et ferramentis Cauterii: et omni quod necessarium est in operatione. ¶
Capitulum secundum.
De sectione et perforatione, phlebotomia et uentosis, et uulneribus: et extractione sagittarum, et similibus illius: et totum capitulatum, ordinatum formis instrumentorum. ¶
Capitulum tertium.
De restauratione, et dislocatione, et curatione torsionis, et similibus illius: capitulatum, ordinatum a capite usque ad pedes, et formis instrumentorum.
