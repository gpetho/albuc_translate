 De curacio de las fistulas que endeveno dejos.
 Las fistulas que endeveno en la partida dejos pus bassa so nodacio e grossetut las quals endeveno prop del cul defora o en l’espazi de la una partida.
E es una fistula o motas.
E cum aquela nodacio es antiquada e corr de la humiditat aygosa blanca o poyridura subtil, e alcunas veguadas so de aquestas fistulas alcunas penetrantz.
E aquelas penetrantz so conogudas per aquo que es eyssit de aquelas per la egressio e per ventosetat; e alcunas vetz use le malaute de egressio, e fort leu es eyssit de aquelas verm.
E so de aquelas fistulas alcunas veguadas en l’espazi penetrantz entro a la vesica, e entro al meat de la vergua; e so de aquelas penetrantz entro la junctura de la coyssa e entro al notz de la coeta.
 E aquo en que es conoguda fistula penetrant entro al cul e no-penetrant, es que tu metas le tieu dit endic en le cul, e entrometas tenta subtil de eram o de ferr en la fistula quan no y es turtuositat.
Mays si en aquela es turtuositat, lahoras entromet en aquela tenta subtil de plom o de pels de caval entro que tu sentas la tenta o le pel en le tieu dit.
E si no sentas aquela de tot ni no procezeys del trauc alcuna causa de egestio ni verm ni ventositat, ayssi cum havem dit, lahoras sapias que es no-penetrant, e lahoras coyta te a la curacio.
E quan la fistula es penetrant entro a la vesica o entro al meat de la vergua, lahoras la significacio de lu es eyssiment de urina de aquela e prohibicio de lu ad aysso que·l loc am medicina sia consolidat.
Mays si es penetrant entro la junctura de la coyssa o entro al os e envencio de dolor en le circuit, lahoras senhal de lu es que la tenta perve entro aqui si en lu no es turtuositat entro al os, e envencio de dolor en le circuit de la partida; e que de lu yeys poyredura tostemps; e que no val en aquela medicacio, ni es consolidada am enguent.
E en totas aquelas fistulas penetrant no es curacio de tot, e la curacio de aquelas es trebalh e vanetat dels folyls metges sobre·l qual so fermatz.
 Mays en aquela que no es penetrant e no antiqua, sanacio am ferr es sperada segon que yeu a tu recomtare, e aquo que ja yeu e proat.
E es que le malaute jagua entre las tuas mas sobre le sieu dos e eleva las cambas de lu entro sus, las coyssas sian enclinadas al ventre de lu, e aprop entromet tenta de plom, o de eram si es en la fistula turtuositat, entro que sapias le loc on perve la tenta.
E si aquela sent le malaute entorn le cuol, lahora cove que tu entrometas le tieu dit endic en le cuol.
E si sentas en le tieu dit la tenta ja per si meteyssa descuberta penetrar, otra aquo que sentas entre le tieu dit e aquela siphac o carn, lahoras sapias certanament que aquela es penetrant; e adonc no trebalhes en aquela, quar no es en aquela sanacio, ayssi cum havem dit.
Mays empero diyssero alcus que es sana en alcus homes tart.
E de la medicacio per la qual es sperat juvament en lu es que tu ignes cauteri subtil segon le ample de la fistula, ayssi cum es precedit, e intrometas aquel ignit en la fistula entro que pervengua entorn le cuol; e aprop itera aquel doas o tres vetz entro que sapias que ja son adhustas totas aquelas carns ajustadas fistuladas que so semblantz a cana de pluma de ausel.
E aprop cura aquela am calguas envolopadas en boder entro que en yescan totas aquelas carns que so adhustas, e aprop cura aquela am medicinas la carn engendrantz e consolidantz, e si es sanada, bo es; e sino, lahoras no es sana en degun temps per autra curacio.
 E si la tenta intra, e no penetra entro·l tieu dit le qual es en le cul, e entre aquel e la tenta que es velament spes de carn o de ciphac, e vezes la fistula en aquo que siec la superficia de la codena, lahoras secca la codena del comensament de la fistula, e tu ve seccan am la tenta, e sia en la fistula entro que la seccio pervengua al loc en le qual perve la extremitat de la tenta, e per la tenta es liberat e catz.
E aprop mundifiqua aquelas carns fistuladas las quals so asembladas a canula de pena de ausel e no romangua de aquelas alcuna causa.
Mays si flux de sanc vezes que vengua entre tu e la tua opperacio quan ensideysses aquelas carns, lahoras le milh que sia e del pus leugier instrument es cauterizar am foc o am medicina acuta, quar cauteri am foc ajusta bonas doas habitutz: so es adhustio de aquelas carns ajustadas, e abscizio del sanc exseccacio de las humiditatz.
E aprop cura aquela am calguas envolopadas en boder o en caus trissat entro que·l loc geta brac, e aprop lahoras cura la plagua am enguentz carn dura engendran e consolidan.
E so medicinas en las quals so stipticitat e exseccio; quan lahoras es restaurada ja es sanada e no temes iteracio.
 Mays si la fistula ja perve entro al preon del cul e es elonguada de lu superficia del cos, lahoras entromet le tieu dit en le cul e inquireys am aquel.
E donc si centes la tenta e entre tu e ela es velament de ciphac o de carn, e es propda a la penetracio, lahora no es operacio en lu sino segon via di fiducia e de speransa.
La qual causa es aministrar en lu una de tres manieyras: o que cauterize aquela ayssi cum havem dit; o que secces aquela entro que consieguas la conquavitat de lu per que sia a tu possible entrometre las qualcas e la curacio propdana; e no procesiscas mot am seccio per so que no inscidas le lacert contenent le cuol, e que accidisque sobre le malaute eyssiment de la egistio ses voluntat; e aprop cura aquel am aquo que havem dit quar fort leu sira sanat; o que elongues aquel velament e mondes aquel pus que seccas aquel entro prop le cul, ayssi cum havem dit, o am tenta o am autre instrument de aguda extremitat, e aprop mondifique aquelas carns fistuladas las quals so en la seccio entro la on podes am percrustacio; e aprop esforsa te a far la restauracio de tota la plagua am seccio, e si le orrifici pus desus no es consolidat, e romangua la fistula uberta en la partida del cul, e sira pus leugier per le malaute.
 E alscunas veguadas la fistula es finida segon aquesta manieyra: es quan tu entrometas la tenta en la fistula, e es en le latz del cul entorn la superficia del cos am la codena e en le marge del cul, lahoras pren tenta de perforada extremitat, que es ayssi cum agulha de preparantz les coers segon aquesta forma:
 e entromet en aquela fiel envolopat de v fiels o entorn aquels; e aprop entromet tenta am fiel en la fistula entro que consiegua la conquavitat de lu.
Mays si es penetrant en le marge del cul prop dedintz, lahoras tu extratz le fiel de aquel trauc ayssi que tu intrometas le tieu dit en le cul; e extraguas la extremitat del fiel e ajustes las duas extremitatz essemps, e estrenh cascuna, e leyssa aquo per un dia o per dos, e quan mays inscideys le fiel en la carn, estrenh be aquel entro que aquelas carns sian inscididas las quals so entre doas extremitatz del fiel e que cajan.
E aprop cura la plagua entro que sia consolidada e sanada.
Mays si le orrifici de la fistula no es penetrant, lahoras fay aquel penetrar, en qualque manieyre sia a tu preparat, sino que sia mot en le preon, quar no es a tu que fassas aquo per que no inscidas le lacert; e aprop fay am aquela entro que sia sanada.
 La forma de spatum spinos am lo qual es fenduda la fistula: la curvitat del qual es mot aguda e l’autra partida es no-aguda, per so que no inscidas aquo que no es necessari, ayssi cum vezes.
