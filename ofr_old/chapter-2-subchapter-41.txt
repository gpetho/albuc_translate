des soros
Ou keur dou chief vienent petis apostemes, et sont manieres de nous que sont en toiles, ausi com li josier d’une geline, et mout en i a de semblances.
Il en i a de gras et de telz ou il a moistor ausi com poulz; et si a de telz qui sont dur et pierous au taillier, et n’i a point de doutance se li artere n’i fait contraire.
Et li ovraiges de la taille si est que tu esprueve a tout I estrument qui est apelez «entromissoire», de coi li forme vient ci aprés, quel chose il contient.
Car s’il contient moistor, si lou fent par desus dou lonc.
Et quant li moistor est vuidie, si escorche sens rien laissier la peil qui contient celle moistor, car il revient adés quant on i laisse rien; puis plonge coton en oignement egiptien, s’il est presens; se ceu non, en aigue et en seil, et en emple la plaie, et la laisse jusc’a l’autre jor; et ceu corront ceu qui est demorez dou nit.
Et pues rencomence lou coton, si com devant, le second jor, et lou tier, tant que tu saiches bien qu’il ne demoure point dou nit; puis cure la plaie d’oignement a ceu convenauble, tant qu’il soit sanez.
Et se li apostemes tient I nout gras, si le cope selonc ceste forme, dou lonc; et i giete tes oncines, et l’escorche de toutes pars, et met toute ta cure de traire fuer la cotte ou il gist; et se li artere te fait contraire, si fai ceu que je t’ai dit aprés.
Et ausi fai de l’aposteme s’il est pierous, et dou taillier et dou curer si com je t’ai dit.
Et li taille sus l’aposteme pierous et le moiste, si est plus legiere, car il sont de poc de sanc.
Et si a aucuns de ces apostemes ou chief ou il n’a point de moistor, et de ces fut I apostemes que je copai ou chief d’une vielle femme; et trovai l’aposteme ausi com une piere xourde, aspre et blainche, et ne pooit brisier; et s’on en eust ferut aucun, on li eust ausi bien fait plaie com d’une piere.
En autres apostemes venans ou chief, fuer que ces qui vienent as chief des enfans et as racines des oreilles, li overture si soit toz jors au plus dependant leu, por mues issir la bowe; et les cure si com il covient.
