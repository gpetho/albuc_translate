Â¶ De curatione Nodationis in uestigio fracturae.
Caput XXI.
Multoties accidit haec Nodatio in uestigio sanationis fracturae.
Praecipue, quae est prope iuncturas: et foedatur ex ea figura membri.
Et fortasse prohibet membrum ab operatione sua naturali.
Considera ergo tunc, si nodatio est recens: administra in ea medicinas quae stipticitatem habent, sicut aloe, et olibanum, et myrrha, et sarcocolla, et acacia, et similia eis.
Ita, ut accipias ex istis quasdam, aut omnes eas: et confice eas cum uino stiptico, aut cum albumine oui, aut cum aceto: et pone eas super nodationem in stuppa, et stringe eas super ipsam strictura bona.
Et dimitte stricturam, nec soluas eam diebus multis.
Deinde solue eam, et itera aliam, donec remoueatur nodatio.
Aut stringe super ipsam laminam plumbi decenter.
Plumbo enim est proprietas remouendi omne quod timetur ex membris.
Si autem nodatio iam in lapidem conuersa est, et stricta est, et festine prouocat necessitas ad auferendum eam: tunc finde super eam ex superiori parte eius, et incide superfluitatem eminentem: aut rade eam cum quibusdam rasoriis, donec remoueatur: et cura ipsam, donec sanetur.
