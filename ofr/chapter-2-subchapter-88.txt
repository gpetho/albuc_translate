Aucune fois vient aposteme en leu charnut, et demore si longement qu’il fait grant assemblee de bowe;
et puis ront et perce, et en saut li bowe, et demoure li leus vuis, ausi com uns vasselz;
et li cuir qui est desus est ausi subtilz com I drapelz deliiez, et ne corront mie jusc’a l’os, ne jusc’au nerf, et telz maladie si est apelee «sain», et n’est mie apelee «fistule»;
mais s’elle est si alongie qu’elle viegne jusc’a l’os em parfont, si est apelee «fistule»;
et li cuire si est que tu cope celui cuir tout entor, et meismement quant il est subtilz, ausi com uns drapelz;
et ne s’aert mie por sa corruption.
Et se tu as fiance que li cuirs s’aerde, et li corruption n’est mie en parfont, et li cuir est espés de char, si le cure de clistere ensi:
regarde se li seins est grans, et li bowe qui en ist est de puant odor, adonques le clisterize de medicine egiptiaine qui est ensi faite:
prenez aisil, et oile, et litargire, igalment, et metez cuire en I vassel au feu, tant que li medicine soit rouge, et deviegne ausi espesse com miel;
et puis pren de ceu selonc ta necessiteit, et le font en aigue et en miel, et en clisterize lou sein, et estraint le pertus;
et laisse la medicine ens par II houres, puis l’estrai en espreignant;
fai ce mout de fois, tant que li seins soit mondefiiez, et soit ostee li puor;
et aucune fois est clisterizeis d’aigue de cendres, quant ceste medicine n’est presens, et est que tu preignes cendres de fust de vigne, et giete aigue desus, puis la coule, et en clisterize, tant que tu saiches que li seins est bien mondez;
et se li malaides ne le puet soffrir, ne la medicine egiptiaine ne l’aigue de cendres, si le clisterize d’aigue et de miel ou il ait un poc de litargire broiet;
ou tu la clistirize de miel et de vin melleit, que li mielz ait proprieteit de mundifiier et de laver, et li vins fait aerdre le sain;
et quant tu as ce fait, et tu as fiance que li seins est bien mundifiiez, si le clisterize de ceu que fait naistre char en li, et est que tu preignes emplaustre diafinit, et le font avec oile roset et en vin;
ou tu le clisterize d’aucunes medicines et d’oignemens, dont j’ai dit les proprietez ou traitier des oignemens;
et se li pertus dou sein est petis, et li cainne dou clistere n’i puet entrer, si l’eslarge d’un fer un poc, et met ens une tente de l’oignement egiptiein, ou oignement basilicon, tant k’il soit eslargiez;
et se li plaie est trop large, si la cout et i laisse tant soulement I leu ou li clistere puisse entrer, et se li pertus que giete bowe est au desus, si le cope ou plus bas leu que i est.
Car quant li bowe est en parfont, si n’i laisse enjanrer char;
et se tu ne pues coper lou sein desoz si com tu vues, si appareille en tel maniere que li bowe corre au plus bas leu que i est, car quant li bowe est parfont, si n’i laisse enjanrer char et se tu ne pues coper lou sein desoz si com tu vues, si apareille en teil maniere:
que li bowe corre legierement aval, et n’i lassier rien de la bowe;
et pren medicines consolidatives por mettre sor le sain, et estent sus I drapeil de lin que cuevre tout le sain;
puis cope as forces endroit le pertus dou sein I poc plus large dou premier, pues estent oignement souef sus I autre drapel selonc la quantiteit dou pertus, et le met sus le pertus dou sain por aligier la bowe, et n’oster mie le grant drapeil fuers que aprés maint jor une fois;
et celui qui est sor le pertus dou sein, oste sovent por oster la bowe, et saiches ceu que corra de la bowe, se c’est venin ou poc ou assez, ou digeste, ou indigeste;
et pren warde se li patiens sent dolor ou nom, et s’il i a aposteme ou non, et quant ta medicine s’est en teil maniere estendue et tu vois la nature que saut sus le pertus dou sain, si saiches que li seins s’aert ja, et aproche li santez;
et puis le deslie le matin, ou le tier jor, et quant tu delies la plaie, si chainge I autre drapeil, et renovele l’oignement.
Et se li seins giete bowe indigeste aprés maint jor, saiches que li seins ne s’aert mie.
Et se venins subtilz cort aprés lonc tens, si ne te desperer mie de la santeit, car li santez aproche.
Car il i a homes cui tarde enjanremens de char en ses plaies, et de ces que font le contraire;
et se bowe indigeste saut dou sein aprés maint jor, saiches que li seins ne s’aert mie;
et se li seins tarde d’aerdre, et est porloigniez, si ajoste medicines sechans moistes en substance et seches en vertut, si com oignement diafinit, car il i a grant partie de vitriole, et c’est li derriene medicine;
pren oignement dyafinit, et le font avec oile roset, et l’arose de viel vin igal en substance;
puis le confit et en use;
et ceu meisme fait mielz cuit engroissiez, quant oignemens dyafinit n’est presens, ou tu pren mirre et aloen et encens, et le broie, et le poudre sus le miel quant il est sor le feu;
et puis en glue I drapel, et l’estent sor le sein, et aucune fois i aministre on aristologe longe, et racines de lis celeste, qui est ausi com farine de veces et centoire;
et en use de simples ou de compostes:
broie les, et en fai poudre, et met sus le miel que j’ai dit, et en use;
et se li cure est alongie, et n’est curez par ceste cure, adonc saiches que la corruptions est em parfont, et fait empression en l’os, ou as membres durs, ou as liemens;
si le cure de la cure de fistule, si com nos avons dit ci devant.
