dou derrompement de toile uvee
Quant disruptions vient en la toile uvee, puis apert, et vient fuer des papieres si com .i. grain de resins, et est espoantauble a veoir; adonques se tu la vues coper, li ovraiges est telz que tu boutes une aguille en la racine des la partie desoz jusc’a celi desus, puis boute une autre aguille ou il ait .i. fil double des la partie dou larmier; et la fai percier, et laisse la premiere aguille selonc la disposition; puis cope lou leu dou fil double et lie une partie de l’uve entor, et l’estraint bien, puis estrai l’aguille et met sus l’oil lainne moillie en abun d’uef; et le laisse tant que li filz chiece avec l’uve, puis cure l’oil de choses confortans tant que li plaie soit sanee; et aucune fois li plaie est restrainte par l’uve chescune part d’un cercle de drap, tant qu’elle soit sanee.
Et se li eulz done grant apparance, si le perce au spatumile subtil qui viegne em parfont de l’oil, et corre la moistor albuginé et dessende li eulz, et entre ens tantost; puis l’estrai tant qu’il soit sanez.
