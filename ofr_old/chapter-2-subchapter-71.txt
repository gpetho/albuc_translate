de la tentigene
Tentigene est une chars ajostee sus la partie natureil, tant qu’elle est trop laide a veoir; et aucunes femmes l’ont ausi grant com une main, et c’est li cure. Il covient que tu teignes la superfluiteit de la tentigene a ta main ou as oncines, et la cope legierement; et n’aler mie trop em parfont, que decorremens de sanc n’i viegne, puis le cure d’autre cure tant qu’il soit sanez; et a une autre char que naist a la bouche de la marris, et l’emple, et par aventure saut fuer, et est selonc la semblance d’une kowe, et por ceu l’apelerent li ancien «maladie kowee». Si covient que tu la copes, si com nos avons dit la tentigene, et la cure tant qu’elle soit sanee.
