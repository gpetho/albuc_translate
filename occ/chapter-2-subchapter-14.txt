 Capitol .xiiii.
De la cura de ehacrati le qual es fayt en la palpebra dejos.
 Aquesta alxacrati la qual es fayta en la palpebra dejos, la qual es nompnada vertadierament alxacrati; e es de lu alcuna natural, autra accidental.
Mays accidental es fayta per plagua o per scissura o per cauteri o per autres semblantz.
E la via de la operacio de lu es que tu prenguas una agula en la qual haga fil doble, e fiques aquela en la carn, e que la fassas passar del lacrimal de senestre entro al lacrimal dextre, entro queÂ·l fil pervengua en las doas extremitatz de la carn.
E aprop exten la carn a las partidas desus am la agula e cus aquela am la agula, e inscideys am spatum ample.
E donc si retorne la figura de la palpebre segon que cove, bo es; e sino, pren le ray e pausa aquel en la figura fenduda, e am aquel converteys la palpebra, e fen las doas fissuras en le latz de la palpebra dejos.
E sian las extremitatz de las doas fissuras de dos angles de la inscizio, la qual has fayta entro que concurren, e sia de lor fayt angle entro que quan se congreguan sia fayta figura de lor.
E aquesta figura es letra greca: la landa.
E aprop osta la carn aquela per la quantitat que es le latz de lu agut dejos de lu, aquo que siec la palpebra.
E aprop ajusta las partz seperadas e cos aquelas am le fil de lana; e aprop cura aquelas am aquo que havem dit de las medicinas mollificativas e de las calguas entro que sia sanat.
 E si alxacrati endeve per fissura o sutura o cauteri, lahoras cove que tu fendas am fissura plana sobre les pels de la palpebra segon que es precedit.
E aprop separa am la calgua entre doas labias segon que havem dit.
En la suma del sermo de la cura de alxacrati quan es desus o dejos, que corra en lu operacio, segon que es preparat de la forma de alxacrati, e aquela es en forma de motas diversitatz.
E le artifexs savi totz temps prepara engen en quascuna manieyra la qual es possibla a lu entro que fassa retornar la figura a la forma natural, o prop de aquela, e aquel malaute segon que a lu conveneys de la operacio e dels strumentz en las majors disposicios.
