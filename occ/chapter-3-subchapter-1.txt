 Capitol primier.
Summae et collectiones ex esse fracturae ossium, ex eis quarum praemissio necessaria est, antequam incipiamus rememorationem membrorum fraftorum et diversorum si uniuscuiusque.
 Cove donc que diguam en le prohemi de aquest capitol las summas del sermo; e les capitols al entendament dels quals en le comensament es forsat le artifexs e a stacio sobre la veritat de aquels; so es vos e aquels que so promptz que sapian o aprenguan aquesta art nobla autres de vos.
 E donc dic que quan accideys a alcu fractura o dislocacio o torcio o cazement, lahoras cove que tu te coytes al comensament am fleubotomia o aleyar aquel, o quascu ensemps, si no prohibeys alcuna causa, ayssi cum debelitat de vertut, o es aquel al qual accideys effant, o viel en decrepitat, o es temps de vehement calor, o de vehement freg.
E aprop sia content en vianda sieua de erbas frejas e de carns de auzels e de crabotz; e prohibem carns grossas e umplir si de viandas e de tota vianda que umple las venas de sanc, entro que siras segurat de apostema caut, e si no temes efusio de materia al membre.
E lahoras retorne le malaute al sieu regiment primier am le qual corr costuma de lu.
E donc cum le os trencat comensa esser restaurat, lahoras cove que·l malaute sia pascut de viandas nutritivas de nutriment mot e gros e greu en les quals sia viscositat, ayssi cum so viandas faytas de froment cueyt am aygua, e ris, e caps, e pes, e ventres de vacas, e huous, e peys fresc, e vi gros e semblants ad aquels, e am aquest regiment es fayta coagulacio de fractura pus leugierament e miels.
 E sapias que les osses trinquatz quan so en les homes que so en la primiera vilura e en los decrepitz, no es possible que sian continuatz e sian consolidatz segon lur natura per la exsiccacio dels membres de lor.
E son consolidatz e continuatz segon lor natura tot temps per la exsiccacio de aquels membres, e so continuatz e consolidatz aquels que so de lor en la fi de la lenitat, ayssi cum les osses dels petitz effantz.
Mays empero natura ajusta e amnecteys sobre le os trencat de tota partida alcuna causa semblant a glut en le qual es grossitut que adhereys e strenh aquel entro que so ensemps conglutinatz e liatz ensemps, entro que venen la fi de fortitut e de fermesa, ayssi cum foc al comensament, entro que denguna causa no prohibeys aquel de las suas obres.
E per aquesta causa es necessari que pauses las viandas del malaute, viandas en las quals so gravitat e viscozitat e grosseza, ayssi cum havem dit.
 Mota diversitat de fractura segon diversitat del membre.
 E sapias que las specias de fractura son diversas segon la diversitat dels membres, quar fractura del os de la camba es diversa de la fractura del os del cap; e la fractura del os del pietz es divers de la fractura del os del dos; e semblantment totz les autres membres son diverses entre lor.
E yeu venc am rememoracio de tota specia de fractura, expausada en le sieu capitol distincta del autre.
 Mota diversitat de fractura en si meteyssa.
 E son diversificadas las specias de fractura del os en lor meteyssas; quar es fayta fractura arcuada otra aquo que accidan en lu stellas; e alcunas veguadas es fayta fractura segon la longitut del os: e so las fracturas de lu satagia e astelhas e addicios procedentz e no-procedentz, ayssi cum es fayt en la pena quan es preparada a escriure, e es fractura am plagua e disrupcio en le cap, e es fractura fissura petita.
E a tota specia es engen o turment propri en restauracio de lu segon que vindra rememoracio de lu distincta en les sieus locs.
 Mota senhal de fractura del os.
 E per aquo es conoguda fractura del os: es tortuositat de lu, e de aquel eminencia e appericio de lu al sentiment, e so de lu quan compremes aquel am la tua ma.
E donc quan no es en le loc tortuositat apparent ni so no es feyt deves le tieu tocament quan toques le os am agitacio e le malaute no atroba gran dolor, lahoras no es aqui fractura.
Habantz es possible que sia tortuositat o petita fissura, adon no cove que tu mauguas aquel am la tua ma e am compressio de tot; habantz pausa sobre lu de las medicinas de las quals ve rememoracio aprop aquel moment le qual conveneys al loc; e aprop sia streyt per strictura subtil.
 E sapias que·l loc quan es arcuat e no es scindit en dos o otra aquo que no accidan en lu satagie, cum es remauguda tota partida de la sua compar, lahoras cove que comenses de la tua hora a rectificacio de lu habantz que a lu accida apostema caut.
E si a lu accida apostema caut, lahoras layssa aquel per alcus dias entro que cesse le apostema; e aprop engualha aquel segon quascuna manieyra que podes de levitat e de engen.
E sapias que restauracio de lu e agulacio de lu es pus leugiera que del os en le qual accideysso sathagie.
E aprop strenh aquel segon que vindra la rememoracio de lu.
Mays si en le os so satagias, lahoras es necessaria extencio de aquest membre trencat de doas partz, si es la ma o le pe; o am la tua ma si le membre es petit; o am doas cordas o am una corda e la ma.
E sia la tua posicio am la qual pauses le membre loc engual segon la sua figura natural, mentre que las partidas so extandudas del membre trenquat, lahoras te perforsa que fassas retornar aquelas addicios am engen e segon quascuna manieyra que poyras en lor locs.
E guarda te segon la tua forssa que no accida sobre le malaute per la tua operacio delor ni lesio; e perforsa te segon le tieu poder que tu appliques la un os am l’autre son companho segon lors milhors formas.
E cove que en aquela hora aprofitablament tu toques am la tua ma aquel, e si vezes aqui alcuna causa diversa, rectifiqua aquel e enguala aquel per la quantitat de la tua vertut.
E exquiva vehement extenssio e compressio, ayssi cum fan mots fols metges que motas veguadas fan accidir apostema caut per la sua operacio, o fan accidir contraccio en le membre ayssi cum havem vist aquo per la operacio de lor motas veguadas.
E aprop annecteys, aprop equacio e decent operacio e strictura de aquel membre, e repaus e tranquilitat; amoneste le malaute sobre aquo e fay le squivar que no maugua aquel en la hora de las suas vigilias e del sieu dormir, e ves la sua revolucio e agitacio, e deves la sua egestio, e deves totz les sieus movementz am tota la sua vertut; e aguarda se que la posicio del membre sia posicio am la qual sia asegurada la dolor, la qual causa es quar quan sent en la disposicio de la posicio del membre delor o lesio; lahoras cove que permutes aquel ad autra disposicio de aquela am la qual non senta dolor; e guarda am aquo que la posicio de lu aquela sia dreyta e engual, per so que al membre non accida tortuositat quan es restaurat.
 E la qualitat de la strictura del membre tranquat es aquela que yeu recomti; per que sapias que·ls membres trencatz so diversificatz en lor parvitat e en lor grandeza e en la forma de aquels.
E de aquels que son petits ayssi cum le bras e·l dit e·l focil e semblantz ad aquels, lahoras cove que la envolucio sia de drap mol subtil.
Mays aquels que so grosses ayssi cum la cuoyssa o la camba, cove que en aquels sia envolucio lada e dura, quar la liadura lada connecteys le membre gran e strenh aquel de tota part am strictura engual, enayssi que en lu no intre macula.
E aprop comensa, aprop la tua evacuacio de equacio, pausar liament convenient ad aquo, sobre le loc de aquela fractura am tres envolucios o quatre segon que·l membre mereys; e strenh la tua ma un petit am le liament.
E aprop ve am aquel a la partida pus sobirana del loc de la fractura, e strenh mens que no foc la tua strictura am la qual has strengut le loc de la fractura.
E aprop elongua te am envolucio del loc de la fractura un pauc, e mollifiqua la strictura petit a petit, entro que prenguas del loc sa una gran partida.
E aprop pren una autra benda e envolveys aquela autra veguada sobre le loc trenquat am envolucio, e aprop ve am las envolucios a la partida pus dejos de la fractura; e sia la tua operacio en la strictura de la envolucio e en mollificacio de aquela segon que havem dit en la envolucio primieyra desus.
E aprop pausa entre las volucios de stopa leon o drap am le qual sia engualada la tortuositat de la fractura, si en lu es tortuositat; e sino, no pauses en lu alcuna causa.
E aprop pausa sobre lu autra benda, e aprop enguala sobre aquestas envolucios stelhas decentment faytas tantost, si en le loc no es imflacio o apostema caut, e lahoras pausa sobre lu aquo que sede le apostema aquel e que oste la imflacio; e layssa aquela per alcus jorns; e lahoras tu strenh sobre lu las stelhas.
E sian las stelhas de la maytat de canna lada raza, e be formada saviament; o sian de fust de pi; o de ramps de palma ; e sia le ample de quascuna stelha segon aquesta forma e aquesta figura:
 Empero cove que la astelha que es pausada sobre aquela fractura sia pus grossa e pus lada un petit que las autras astelhas, e la longitut de la stela segon qu’es legut al membre en magnitut e parvitat; e aprop strenh sobre las astelhas am autra benda segon la tua primieyra strictura; e aprop lia desus am fiel decentment segon que havem dit de strictura, e es que sia la tua strictura segon le loc de la fractura mes, e quant mes es alonguat de la fractura, es mendre la strictura.
E cove que les fils sian migiers en grossesa e subtilitat, e sian de li mol; e si les fils so grosses, ayssi cum yeu he vist per la operacio de alcus fols pausantz les lors fils de cordas de li tort, e es error gran, quan catz la strictura fora equalitat.
E eyssament fils subtils no so convenientz, quar tu no consaguiras per strictura am aquels aquo que voles, e no cove que entre astela e astela haja mens de un dit.
E si le malaute es ledit per las extremitatz de las stelas aprop la strictura en les locs sas, lahoras pausa dejos aquelas de stopa leon o lana carmenada entro que aquo no li fassa lesio.
Alcunas veguadas fractura es am plagua, e accideys disrupcio en la codena, e yeu vindre am rememoracio en aquela en le capitol segon singularitat.
E sapias que ges tot membre trencat no es streyt am stelhas al primier dia; la qual causa es quar le membre, quan es gran, no cove que pauses sobre lu stelhas sino aprop v dias o vii o mays, segon la tua seguratat de adveniment de apostema caut.
 E aquesta es la manieyra dels emplaustres am les quals les Antics restauravan, les quals so pausatz sobre fractura e dislocacio e torcio.
Manieyra de emplaustra comu abruejat de restaurament de fractura, convenient a motas compleccios e majorment a las femnas e als efantz, quar es de aquo sobre le qual no ventz calor ni freg: e es que prenguas de polvera de moli, e es la medula de la farina que pen deves le movement de la mola en las paretz del moli.
E comfeys aquel ayssi cum es, sino que cribelles aquel am album de huou, e pausa la comfeccio de lu no-spessa ni subtil; e aprop usa de aquela.
Autra manieyra de emplaustre restaurant fractura e dislocacio e torcio: recipe de assafetida, de lapdanum, de acacia, de enula, e migrach, que es razit de milgraner salvage, de totz ana drac. x; de mirra e aloen ana drac. v; alochil ana drac. xx; totz sian trissatz e cribellatz e sian mesclatz am aygua alichil o am album de huou si la compleccio del malaute es scalfada; e aprop usa de aquest emplaustre, quar es de bona composicio e restaura les osses trencatz leugierament, e confereys a motz homes.
 Autra manieyra de emplaustre le qual comfereys a fractura e torcio: recipe migrach e met de altea blanca ana drac. x; de mirra e de aloen ana drac v; de acacia drac. vi; de bol armenic drac. .xx.
Totz sian trissatz en mortier am mota contricio, e sian cribellatz, e sian comfitz am aygua o am album de huou e sia administrat.
Manieyra de emplaustre a juncturas e osses separatz de lors locs, e seda dolor accident en aquels e a fissuras e fractaduras: sia presa lana sutza e sia submersa en vi agre e oli cuyt e sia pausat sobre le loc.
Mays en aquest emplastre no es vertut de restauracio, de apostema caut e expelleys dolors propriament.
 Autra manieyra de emplastre que restaura os trancat: pren fuelas de figuier sort e fuelas de papaver salvatge; contereys tot e fay emplastre de lor.
 Manieyra de emplastre abreujat aministrat deves la restauracio de fractura de os e quan tu voles resolucio del romanent de apostema: recipe razitz de altea, de camamilla e flors de violes, de farina de ers, de totz ana partida i; sian totz trissatz e sian cofitz am vi, si·l membre no es scalfat.
Mays si es scalfat, lahoras comfeys aquel am aygua de coliandre humit o am aygua e usa de lu.
Autra manieyra de emplastra pus fort en resolucio que aquest primier, quan accideys apostema dur deves la restauracio del membre: recipe de razitz de altea e de semensa de li, e de balaustia, e mellilot, majorana, flors de viol, de camamilla, de totz ana partida i engual; totz sian trissatz e sian cofitz am aygua de sauze o am aygua dousa o am vi, tot aquo segon la qualitat del membre e le repaus de la color de lu.
 Mays Ypocras no diyssec en le sieu libre que sia pausat sobre le membre trenquat deves la restauracio de lu sino cerot fayt de cera e de oli e no autre causa; e recomtec que sia migier entre grossitut e subtilitat.
Mays a Gualia es vist que sian pausatz sobre le membre trencat deves la restauracio de lu e las causas en las quals es exsiccacio am petit de caliditat so ayssi cum mirra, enses e semblantz a lor de aquelas causas que havem recomtadas.
 Manieyra de emplastre que comfereys a lesio e dolor: recipe migat, de cezes, de pels de home inscizes o pena de auzel, e de altea, e sal, partidas enguals; sian trissatz e cribellatz e sian cofitz, e sia fayt emplastre.
Mays la quantitat segon la qual cove que romangua la liadura e aprop sia disliada, es que consideres si no es accidit dolor ni pruziment ni le os es trencat no es maugut de son loc, lahoras tu no deslies de motz jorns.
E si accideys al loc dolor vehement o prusiment o imflacio, lahoras tu te coyte o deslie aquel en la hora, e osta le emplastre de lu.
E pren drap de li e spongia marina leon humida, e submergeys aquela en aygua tebeza, e am aquela lava le loc entro que cesse aquel pruziment e la dolor sia sedada; e aprop layssa repausar le membre per una hora; e aprop pausa sobre lu lana sutza submersa en vi agre e oli o oli rozat, e lia sobre lu per una nuoyt entro que sias segur de apostema caut, e que repause la imflacio del membre, e sia remauguda la dolor de lu.
E aprop itera aquela strictura subtil e emplastre petit e no·l strenhas per la tua constriccio primieyra, e subtilia am aquel entro que sia sanat.
E si vezes que le apostema e la rogor e la dolor e la imflacio e tots les accidentz ja so remaugutz de tot, e indigeysses de emplastre e de strictura, lahoras tu itera aquel ayssi cum has fayt al comensant engualment.
E si no accideys al membre alcuna causa de aquelas que havem ditas, lahoras no deslies aquel sino aprop tres dias o quatre o v o vii; e alcunas veguadas tot aquo es layssat per xx dias segon que a tu appar per la desliadura del membre, ayssi cum havem dit, entro que la fractura adhereys, e se acosta a la coagulacio de la carn sobre aquel.
E lahoras ajusta en la strictura mays que en la tua strictura primieyra tota, e ayusta en la engrossacio de la vianda del malaute, segon que es precedida la rememoracio de lu.
Mays si tu vezes le loc de la fractura ja desiccar e extenuar mays que no cove, lahoras sapias que·l nutriment es prohibit pervenir ad aquel; e donc embroca aquel am aygua tebeza deves tota veguada que delias aquel; e sia aquo en totz tres dias; e alleuja la strictura un petit, e per aquesta operacio corr al membre le nutriment, e es sanat leugierament.
 Mays aquo que fan les fols restauradors de la fractura del membre autra veguada quan no es restaurat al comensament, segon que cove, e es restaurat segon tortuositat, es error segon la operacio de lor, e temor gran, e si fos dreyturier aquo agrandit les Antics en lors libres e agueran am aquo obrat.
E yeu no he vist ad alcu de lor aquo far, per que es pus razonable que aquo no fassa.
