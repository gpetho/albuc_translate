Â¶ De apertione Apostematum, et eorum sectione, et cura in genere.
Caput XL.
Apostematum species sunt multae, multorum modorum, secundum quod uenit rememoratio eorum, scilicet unius, et unius in hoc libro: et sunt diuersae in perforatione eorum, et sectione ipsorum ex duobus modis.
Quorum unus est ex specie apostematis in seipso, et eo quod comprehendit ex humiditatibus.
Et modus secundus est propter loca, in quibus accidit ex corpore.
Quoniam apostema accidens in capite, est aliud ab apostemate accidente in ano: et apostema accidens in loco carnoso, est aliud ab apostemate accidente in iuncturis: et unicuique eorum est iudicium suum ex operatione.
Et ex apostematibus sunt quae non oportet ut perforentur, nisi post maturationem saniei in eis, et complementum eius: et ex eis sunt, quae oportet ut perforentur, dum sunt cruda, et non maturantur secundum complementum.
Sicut apostemata quae sunt propinqua iuncturis.
Quoniam apostema quando accidit prope iuncturam, et prolongatur esse eius, donec putrefit quod est in circumitu eius fortasse corrumpuntur ligamenta, aut nerui illius iuncturae: quare est caussa propior contractionis illius membri.
Aut est apostema apud membrum principale: quoniam si tu tardas perforationem eius, donec maturetur, nocebit uel illi, uel per illud membro principali.
Aut est prope anum, perfora ergo ipsum immaturum: et non oportet, ut perfores, apostema crudum, non completae digestionis, nisi quod est prope anum, ut non putrefiat profundum, et longetur ad interiora ani, et fiat fistula, aut fiat in termino eius quod non sanatur.
Oportet ut scias horam perforationis apostematis, quod maturatum est secundum complementum: et est apud sedationem doloris, recessionem febris, et diminutionem rubedinis, et pulsationis, et acuitatem capitis apostematis: et reliqua signa.
Et oportet, ut facias eandem perforationem in inferiori loco apostematis, et uehementioris eminentiae: et sit perforatio uadens in longitudine corporis, si apostemata sunt in partibus manuum et pedum, et locis lacertorum, et chordarum, et neruorum, et arteriarum, et ad ultimum in omnibus locis aequalibus, quibus non est reflexio.
In illis autem quae reflectuntur, uade cum perforatione secundum illud membrum.
Quando uero apostema est in locis carnosis: tunc melius est ut dimittas perforationem eius, donec confirmetur eius digestio, sicut diximus secundum complementum.
Quoniam si tu perforas ipsum ante illud, prolongatur cursus uirus ex eo, et est multae sordis et sordiciei, et fortasse indurantur labia eius, et profunditas eius.
Et quaedam apostemata perforantur secundum latitudinem corporis apud necessitatem: aut secundum illud quo indiget membrum.
Et oportet, ut administres in apostematibus paruis perforationem paruam, et in apostematibus magnis perforationem amplam: aut sectiones multas per similitudinem magnitudinis apostematis.
Et sunt ex apostematibus, in quibus oportet ut concauetur cutis: et incidatur quando iam facta est sicut pannus, et facta est in termino, quod iam mortua est: sicut illud quod accidit in multis, ut dubelet, et bubonibus.
Et ex eis sunt quae secantur sectione habente tres angulos.
Et ex eis est, ex quo inciditur sicut figura folii myrti.
Sicut apostema inguinum.
Et ex eis sunt in quibus administratur sectio rotunda, et sectio lunaris: et similes eis ex sectionibus.
Illud uero cui non est caput, sicut sunt apostemata lenia superficialia, oportet ut perfores ipsum perforatione superficiali, uel plana tantum.
Et oportet, quando apostema est grossum, et iam collegit saniem multam, et perforas ipsum, ut non properes et extrahas pus totum in illa hora: imo extrahe ex ipso partem eius.
Deinde opila apostema usque ad diem alium.
Deinde extrahe quiddam ex pus iterum.
Fac illud multotiens secundum gradationem, donec egrediatur: praecipue si infirmus est debilis uirtutis, aut mulier praegnans, aut puer paruus, aur senex decrepitus: spiritus enim animalis ab animali multotiens resoluitur cum egressione saniei: et fortasse moritur infirmus, et tu non percipis.
Caue ergo hoc capitulum cautela magna.
Et post perforationem tuam, qua ista perforas apostemata, oportet ut abstergas uulnus: et considera.
Si ergo est uulnus apostematis paruum, aut est sectio plana, tunc administra licinia ex lino, aut coto antiquo.
Et si est apostema magnum, et fissurae perforationis multae sunt, oportet tunc ut intromittas in omnem fissuram licinium, donec perueniant adinuicem.
Et si in apostemate abscidisti partem cutis, aut in circumitu concauasti eam: tunc oportet ut impleas eam coto ueteri, aut sicut quando texitur pannus, aut raditur lanugine lini absque humiditate: et stringe ipsum usque ad tertium diem.
Deinde proiice ipsum, et cura illud cum eo quod oportet ex unguento, donec sanetur.
Si autem accidat fluxus sanguinis in hora tuae operationis, tunc administra aquam frigidam, et acetum, postquam imbibitur in eis pannus: et ponis ipsum super locum fluxus sanguinis multotiens.
Si autem perseuerat fluxus sanguinis, tunc oportet ut administres regimen, et curationem, et pulueres, quae narraui in locis multis huius nostri libri, et ex diuisione.
Si autem est in tempore hyemis, et locus apostematis est multorum neruorum: tunc oportet ut infundas puluillos cum uino, et oleo calidis: et ponas eos super loca.
Et si fuerit in aestate, et loca sunt carnosa: tunc oportet ut ponas puluillos imbibitos in aqua, et oleo, aut eum uino et oleo, et totum illud frigidum.
Donec quando erit dies tertius, sicut diximus, tunc oportet ut soluas apostema, et abstergas ipsum, et administres in curatione eius quod ei conuenit, donec sanetur.
Hoc est ergo quod necessarium est ex cognitione curationis apostematum uniuersaliter.
Secundum semitam uero distinctionis, iam dixi de omni apostemate, qualiter est uia ad curationem eius capitulatim singulariter.
