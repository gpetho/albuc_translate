 Capitol .xxii.
De curacio dels osses trincatz quan so restauratz tortuozament e prohibeys la operacio de lor de aquo que cove.
 Quan accideys al membre ja restaurat aprop la sanacio de lu de tortuositat e eminencia al os trincat e nodacio, e es per aquo fededa de forma del membre, mays empero le membre no es prohibit de la sieua operacio natural, lahora no cove que tu recipias la paraula de aquel que exsistima aquel membre sia de novel trincat.
Mays ja so statz motz fols metges e restauradors les quals han fayt aquo en nostra tera; e aquesta operacio es mot vituperable perduzent a gran temor le senhal de la qual es mortal.
Mays si claudicacio e nodacio son recentz, lahoras cove que sian enbrocatz am aygua tebeza en la qual so coytas erbas mollificantz, ayssi cum son fuelas de altea e razitz de lu, e mellilot, e semblantz ad aquels; e sia fayt a lu emplastre am emplastre mollificatio ayssi cum dyallaquilon ben fayt; o que sia preza mucillage de razit de altea e sia contucida am gray de gualina o am oli de cirami, e sia emplastrat am aquel; o que sian prezes figuas grassas e sian trissadas am fems de colom, e semblantz ad aquels de las medicinas que son nompnadas amermans consolidacio.
E alcunas vetz es dissolvuda am assidua fricacio leugiera que sia am las mas humidas, e sia administrat movement del membre a tota partida en totas horas.
Mays si tortuositat ja es anada denant e es fayta fort e convertida es en peyra e provocada es necessitat a curacio de lu am ferr, lahoras cove que sia le pus desus cecsat e la continuacio del os sia dissolvut, e sia inscidit aquo que superflueys de nodacio de aquel meteys am le os am inscissoris subtils, e sia aministrada facilitat en aquel am sollicitut e studi.
