 De cauteri de dolor de cap per frigiditat e humiditat.
Le capitol primier.
 Aquesta cauterizacio confereys a la humiditat e frigiditat sobre le servel accident de la qual so doas causas, so es causa de soda e multitut de flux raumatic, apelat corissa, del cap a las partidas dels huelhs e de las aurelhas fluent, e multitut de dormir, e de dolor de dentz e del guolayro, e universalment de tota malautia que ve per fregiditat, ayssi cum paraliticament, sodo e apoplexio, e semblantz en aquelas malautias.
 La forma de aquesta cauterizacio es aquesta, que primieyrament comandes al malaute que sia evacuat am medicina lacsativa le cap mondificant, per tres o per quatre nueytz, segon que exhigeys la vertut del malaute e la edat de lu e la sua costuma.
E aprop comanda li que raza le sieu cap am razor, e aprop fay aquel sezer entre las tuas mas sobre una banca cayrada e que pause las suas mas sobre le pietz sieu.
E aprop pausa la razit de la tua palma aprop le pous sobre la razit del nas entre les huels sieus.
Mays empero, cum le tieu dit del mieg loc es pervengut, signa aquel loc am tenta, e aprop igneys le cauteri olivar del qual aquesta es la forma:
 E aprop pausa aquel sobre le loc senhat am tenta, a manieyra que descent, am la qual la tieua ma sia constrengida petit a petit, e tu revolveys aquel.
E aprop leva la tua ma leugerament e reguarda le loc, e si veses ja del os esser descubert alcuna quantitat del cap, ayssi cum la quantitat de gra de errs, lahoras eleva la tua ma, e si no torno la tua ma am aquel ferr, am autre de aquel, si es enfrigidat, entro que sia vist del os aquo que yeu he dit a tu.
E aprop pren un petit de sal e disolveys aquel sobre le loc e leyssa aquel per tres jorns.
E aprop pausa sobre lu coto enbegut en boder e leyssa aquel sobre lu entro que sia destrusida la scara del foc.
E aprop cura le loc am anguent tetrafarmacon entro que sia sanat.
E ja diyssero que quant la plagua roman uberta, tant mielhs geta le brac, per que es milhor e mays juvatiu.
E diyssero alcus de lor que sia cauterizada la codena entro al os, e sia tengut le cauteri entro que sia adhurida alcuna partida de la specitut del os.
E aprop sia ras aquo que es adhust del os, e aprop sia curat.
E diyssero autres que am lo cauteri pervengua al derier, entro que enprema en le os forta enprecio entro que le os caga, e aquesta es la forma de alphecati petit:
 E estiman de aquel loc expiran la vapors del cap.
E sia tenguda la plagua uberta per lonc temps, e aprop sia curada entro que sia consolidada.
Mays a mi no so vistas aquestas doas specias de cauteri de tot, sino en alcus homes segon via de temor; e layssa aquel, deves mi, milhor es am salut, quan es; quar le cap es develitat per solucio de continuitat de lu ayssi cum havem testificat en les autres membres, e majorment quan le cap del malaute es de freul natura.
E la specia de cauteri primieyra es mays salva e milhor deves mi; e de aquela husi e am aquela obra am salut.
