Â¶ De cura Hydropisis.
Caput LIIII.
Iam narrauimus in diuisione species Hydropisis, et qualiter fit aggregatio aquae: et signa omnis speciei, et curationem eius cum medicinis.
Et illa quae curatur cum ferro, non est nisi species asclitis sola: et non approximatur cum ferro speciei timpanitis: neque speciei hyposarcae penitus: nam illud mortale est.
Quando tu iam medicatus es hanc speciem Hydropisis timpanitis cum medicinis, et non contulit medicatio tua: tunc considera.
Nam si infirmo iam consecuta est debilitas, aut est cum eo infirmitas alia praeter Hydropisim: sicut si sit cum eo tussis, aut uentris solutio, et similia illis: tunc caue ne mediceris ei cum ferro: quoniam est timor illud.
Si autem uides infirmum exuberantis uirtutis, neque est cum eo aegritudo praeter Hydropisim solam: et non est puer, neque senex: tunc modus operationis in eo est, ut tu eleues infirmum stantem inter manus tuas, et minister post ipsum exprimat uentrem eius manu sua impellendo aquam ad inferiorem partem pectinis.
Deinde accipe spatumile spinosum, secundum hanc formam.
Sit duarum partium acutarum, longum, acutae extremitatis sicut Spatumile.
Verumtamen in eo sit quiddam breuitatis paulatim, ut non pertranseas cum eo apud operationem usque ad intestinum, et laedas ipsum.
Deinde considera.
Nam si est generatio Hydropisis ex parte intestinorum, tunc oportet ut elongeris cum sectione ab umbilico quantitate trium digitorum, ad inferiora in directo eius supra pectinem.
Si uero generatio Hydropisis est propter aegritudinem epatis: tunc sit sectio tua sinistra ab umbilico tribus digitis.
Et si generatio eius est propter splenem, tunc sit sectio in latere dextro: et non oportet etiam ut sit sectio in latere super quod uult iacere infirmus, ut non currant superfluitates ad illum locum debilem.
Deinde perfora cum instrumento cutem totam.
Deinde intromitte in illam sectionem, et eleua manum tuam cum Spatumili inter cutem, et sifac, quasi tu excories ipsum: et sit quantitas quae excoriatur quantitas unguis, aut circiter ilud.
Deinde perfora sifac, donec perueniat Spatumile ad locum uacuum: et est locus aquae.
Deinde extrahe ipsum, et intromitte in foramen instrumentum, cuius haec est forma.
Et est simile cannulae: fit ex argento, aut aere, aut aurichalco, lene, tersum: cui in inferiori parte sui est foramen paruum, et in lateribus eius sunt tria foramina, duo ab una parte, et unum a parte altera: et facia est extremitas eius incisa, secundum modum incisionis calami, sicut uides: in extremitate eius superiore est armilla.
Nam quando instrumentum peruenit ad aquam, tunc ipsa descendit statim super instrumentum, ergo euacua ex aqua in hora quantitatem mediam.
Quoniam si tu euacuas ex ea plus quam oportet, in hora fortasse moritur infirmus per resolutionem spiritus sui animalis: aut accidit ei syncopis quae appropinquat morti.
Verum euacua ex ea secundum quantitatem uirtutis eius, et secundum quod significant tibi dispositiones infirmi ex uirtute pulsus eius, et ex bonitate eius.
Deinde extrahe instrumentum, et retine aquam.
Quod est, quia retinetur statim propter cutem quae retinet foramen quod est super sifac: de quo narraui, ut perfores ipsum secundum illum modum.
Deinde itera instrumentum die altero, si uides infirmum tolerare illud: et extrahe etiam ex aqua quantitatem paruam.
Fac illud diebus aliquot sine timore, et custodi te ab errore: donec non remaneat ex aqua nisi parum.
Si autem times super infirmum, et dimittis ex aqua rem multam: tunc cura ipsum cum sepultura in harena calida, et sudore multo in balneo et sole, et expectet super sitim: et cura ipsum cum medicinis exiccatiuis, donec sanetur: et cauteriza super stomachum, et epar, et splenem, post extractionem aquae: secundum quod narraui in eo quod praecessit.
