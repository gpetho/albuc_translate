¶ De modo cauterizandi in fluxu sanguins ex arteria in uulnere.
Caput LVIII.
Multotiens accidit fluxus sanguinis ex arteria, quae incisa est apud uulnus, quod accidit extrinsecus, aut apud incisionem apostematis, aut cauterium membri, et similia eis: et fit difficile abscindere eum.
Cum ergo accidit alicui illud, tunc propera cum manu tua ad orificium arteriae, et pone super ipsum digitum tuum indicem: et stringe eum multum, donec obsessus sit sanguis sub digito tuo, et non egrediatur ex eo aliquid.
Deinde pone in ignem cauteria oliuaria parua, et magna numero plura: et suffla super ea, donec fiant ignita ualde.
Deinde accipe ex eis unum, aut paruum, aut magnum, secundum uulnus et locum, in quo disrupta est arteria, et depone cauterium super ipsam uenam, post quam tu remoues digitum tuum festinanter: et tene cauterium, donec abscindatur sanguis.
Quod si expellatur cum eleuas digitum ab orificio arteriae, et extinguis cauterium, tunc accipe cauterium aliud festinanter, ex cauteriis quae in igne sunt praeparata.
Non ergo cesses facere illud cum uno post aliud, donec abscindatur sanguis.
Et caue, ne comburas neruum qui est illic, et accidat super infirmum malicia alia.
Et scias, quod quando ex arteria fluit sanguis, tunc non est possibile abscindere ipsum: praecipue quaudo arteria est magna, nisi cum uno quatuor modorum.
Aut cum cauterio, sicut diximus.
Aut cum extractione, quando non est extracta.
Nam quando extrahitur, contrahuntur extremitates eius, et abscinditur sanguis.
Aut ligetur cum filo ligatione forti.
Aut ponantur super ipsum medicinae de proprietate, quarum est abscindere sanguinem, et stringatur cum puluinari constrictione decenti.
Qui autem administrat abscisionem eius cum ligamento, et strictura cum panno, aut positione rerum comburentium, et similium, non confert ei penitus, nisi raro.
Si autem accidat alicui illud, et non sit ei praesens medicus, neque medicina: tunc incipiat cum positione digiti indicis super orificium uenae ipsius, sicut narrauimus, et constrictione eius ualde, donec obsessus sit sanguis a superiori parte uulneris, et super arteriam.
Et digitus non remoueatur, desuper ipsum cum aqua frigida uehementis frigoris semper, donec congeletur sanguis, et ingrossetur, et abscindatur.
Et interim consideret in eo, quid indiget ex cauterio, aut ex medicina.
¶ Partis Primae Finis.
