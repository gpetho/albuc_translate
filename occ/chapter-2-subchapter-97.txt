 Capitol .xcvii.
 Sanguissuguas no so administradas en motz membres sino en les membres en les quals non es possible posicio de ventosas, per la parvitat de aquels, ayssi cum le pot e gingiva e semblantz a lor; o en membre denudat de carn, ayssi cum le dit e·l nas e lors semblantz.
E la qualitat de usar de aquelas que si has trobadas sanguisugas que so en las ayguas dossas de poyredura mundas.
E aprop sian layssadas le dia e la nueyt en aygua dossa entro que sian famolentas, e que no romangua alcuna causa en le ventre de aquelas; e aprop sia evacuat le cors en le comensament am fleubotomia e am ventozas; e aprop fregua le membre del malaute entro que s’enrojezesca; e aprop sian pausadas sobre lu.
E cum son umplidas e caso.
E si es possible succio del loc am ventoza, es mays derier en juvament.
E sino, lahoras lava le loc am vi agre e aprop am mota aygua; e sia freguat e expremut.
E si es prolonguat le cors del sanc aprop le cazement de las sanguissuguas, e es aquo resudan, lahoras tu enfon un drap de li en aygua freja, e pausa aquel de sobre entro que sia abdida la resudacio.
E si le sanc es multiplicat, lahoras polveriza sobre lu vitriol trissat, o guallas e semblantz a lor de las causas stipticas, entro que·l sanc sia abscidit; o sian pausadas sobre le loc las maytatz de favas excocicadas, e sian layssadas entro que las favas aderescan al loc, e es le sanc abscidit.
E cove, si es necessaria, iteracio de sanguissuguas, quan es possible mudar aquelas.
E si las sanguissuguas son prohibidas de suspenssio, lahoras sia freguat le loc am sanc recent o fique una agulha en les locs entro que yesca sanc; e aprop sian pausadas, quar aquelas quan sento alcun sanc tantost adarysso.
E quan voles que cajan, polveriza sobre aquelas un pauc de aloen trissat, o sal, o cendre, e cazo tantost.
