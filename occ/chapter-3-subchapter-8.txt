 Capitol .viii.
De restauracio de las costas quan son trincadas.
 Sapias que fractura de las costas no catz sino en locs grosses que siegon le dos; e de las extremitatz de lor de la partida denant no accideys ad aquelas contricio sino per aquo quar so cartillaginosas.
E cognicio de lu no es amaguada al sentiment deves la inquisicio de lu am les ditz.
E la restauracio sia ayssi que enguales la fractura am les ditz segon la manieyra possibla, entro que sia engulhat segon que cove, e aprop emplastre e strenh le os trencat am stela, si indigeys de aquel.
E si la fractura de las costas es declinant a las partidas dedintz, lahoras accideys al malaute dolor vehement e punctura, ayssi cum punctura que accideys ad aquel que ha pleureci, e per aquo quar le os ponh le velament; e accideys a lu difficultat de hanelit, e tos, e vomit de mot sanc; e aquesta es de dificil curacio.
 E ja les Antixs so engeniatz en aquela am motz engientz.
E de lor so que diso: cove que pauses viandas del malaute que engendro imflacio e ventositat, per que le ventre sia imflat e sia extendut, e la fractura sia impellida a las partidas defora.
Mays nos avoreyssem aquo per so que no sia causa leugiera a generar apostema caut, si no accideys; e si ja accideys, lahoras ja ajuda ad aquo.
E diyssero alcus de lor que sia pausada desus ventoza e aprop que sucque am fortitut; e es semblant a ratiocinacio, mays empero es temut que la ventoza atire las superfluitatz al loc per la debilitat.
E diyssero alcus de lor: cove queÂ·l loc sia cubert am lana que ja es submersa en oli caut, e sian pausatz pulvils entre las costas entro que sia umplida, que sia la liadura engual quan envolopas aquela segon retonditat; e aprop sia curat le malaute am curacio de pleuresi de vianda e de medicina.
 E si causa vehement constrenh le malaute la qual no sufferta, e le os punh le velament am punctura ledent, temem sobre le malaute, lahoras cove que fendam sobre le loc, descubram de la costa trencada, e aprop pausem desobre aquela instrument que conserve le ciphac, la rememoracio del qual es precedida, e que inscidam le os am facilitat, e extraguam aquel.
E aprop que ajustem las doas labias de la plagua, si es gran, am cozidura, e curem aquela am emplastres entro que sia sanada.
E si accideys dedintz apostema, lahoras tu coyta e enfon pulvils en oli rozat e pausa sobre le loc, e que sia curat le malaute am aquo que cove a la apostema dedintz.
E sia ressupinat sobre le latz sobre le qual dorm, entro que sia sanat.
