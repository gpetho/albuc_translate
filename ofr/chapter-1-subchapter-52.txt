li cure dou feu par fer
Une autre maniere de maladie i a qui est apelee «corrodens», et n’est autre chose que une mengeson de membre, car ele menjut les membres ausi com li feus les leignes seches.
Se tu vois ceste maladie en leu qui puisse soffrir cautere ensamble feu, adonques eschaufe les cauteres clavile mout petit et grant, selonc ceu qu’il covient au leu ou li maladie est;
aprés le cauterize de toutes pars tant que tu erraiche toute la corruption, et nen remaigne rien de li, que tout ceu qui est corrumpus ne soit osteit.
Et puis le laisse III jors, et met sus les leus cauterizez soffre broiet avec oile tant que les eschaudures dou feu soient ostees, et toute li corruption.
Aprés lou cure d’oignemens engendrans char.
Et se tu vois aprés III jors que chars saine ne naisse, c’est boin;
et se ceu non, si rencomence le cautere sus ceu qui est demoreit des leus corrumpus.
Et ceste mengeson est aucune fois esteit curee de medicine ague en leu de cautere de feu;
mais toutevoie cautere de feu est de plus grant aide, et j’ai ja dit la cure de la medicine ague en la division:
pren la quant tu en as mestier.
