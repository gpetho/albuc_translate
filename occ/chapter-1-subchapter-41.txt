 Capitol .xli.
De cauterizacio de la vena sciatica.
 Quan dolor ve en la partida de anqua, e so causa de lu freg et humiditatz, le malaute es curat am aquo que havem dit e no confereys, e aquo es antiquat, lahoras cove que tu lacses le malaute de humors grosses am pillulas fetidas o am pillulas artificials o semblantz; e aprop cauteriza aquel.
E la manieyra del cauteri en aquela es segon dos manieyras: o cauteri am medicinas comburentz, o cauteri am foc.
 Sira segon dos manieyras scientas, de las quals es la una que cauterizes aquel sobre la partida de l’ancha de lu am tres cauteris triangulatz segon aquesta forma; e fay am aquels bona profunditat.
 E sia le spazi le qual es entre cascun cauteri la quantitat de la grossitut del dit e si le cauteri olivar o gran.
Mays alcunas veguadas sia le cauteri sobre le mieg loc sobre le cap de l’anquan per que son quatre cauteris.
E si vols, cauteriza am le cercle del qual es precesida la forma en la cauterizacio de la dislocacio de l’anqua, la i que sia cercle continent e comburey la ispicitut de tota la codena.
E aquesta es la manieyra de cauteri in ciatiqua quan dolor es adherent al anqua e no es estenduda entro a la coyssa.
Mays si es estenduda entro a la coyssa, lahoras cauteriza aquel am dos cauteris sobre la coyssa sobre le loc al qual envireys le malaute que es la dolor; e am un cauteri sobre la cavilha per quatre ditz un pauc deves la part cilvestra.
E si le cauteri cutellar, e sia la profunditat del cauteri segon la quantitat de la ispicitut de la codena.
E si le malaute envireys que la dolor es estenduda entro al loc prop les ditz des pes, lahoras cauteriza aquel aqui on envireys am cauteri per tres puntz o quatre o mays si indigeys de aquel.
E si le malaute envireys dolor esser dejos le donolh ves la coyssa, lahoras cauteriza aquel aqui am un cauteri cutellar.
 E guarda te en tota cauterizacio que no ultimes am le cauteri en tant que comburas nervi o gran arceria, e que per aquo a tu es sobre le malaute mal noccument o contraccio.
E yeu ja e vist un e autre de aquels les quals cauterizero sobre la cavilha e ultimero en la cauterizacio, e la cama foc inflada entro que la tumor aconseguit lo pe, e foc perforat e corromput tot le pe.
E aprop accidic fort solucio de ventre, e aprop aquo la mort.
E si la dolor es en dos partidas ensemps cauteriza quascuna segon aquesta manieyra.
E diysero les savis alcus en la cauterizacio de anqua cauteri del qual aquesta es la manieyra: fay semblant a cercle de ferr del qual le cercuit sia la maytat de un palm; e sia deves le sieu orrifici segon la grossesa de un os de datil o mens un pauc.
E dedintz aquel cercle sia un autre tertz; e sia le spazi le qual es entre lor la quantitat del notz del pous; e sian aquels cercles ubertz de dos partidas; e sia la longitut de aquels cays un notz o dos notz, e fay en aquels margue de ferr decentment apparelhat en les cercles; e aquesta es la forma de lu:
 Aprop sia ignit en le foc entro que s’enrogesisca e gete scintillas, e aprop sia pausat sobre la partida del anqua, le malaute colcat sobre le latz sa.
E donc cauteriza aquel am tres cauteris redontz en una veguada.
E aprop layssa aquel per tres jorns; aprop emplastre aquel am boder e layssa la plagua uberta per trops dias; e aprop cura aquel am enguentz entro que sia sanat.
 Diys Albucasis : o, filhs, de aquesta specia de cauteri pauc havem usat per la terror del reguardament de lu, e per aquo que paucs havem trobatz les quals reguardan sobre lu.
Mays dels bos cauteris a lu qui les sufferta, et atroba am aquel le loc de lu.
 Mays cauteri am medicinas adhurentz es que tu fassas dos cercles haventz armula perforada en la qual deyssen le guaffo de la porta de ferr; sia la longuitut de la paretz en la nauteza de lor sian dos nozes o quays aquels.
E si le spazi le qual es entre quascu la quantitat de la grossitut del dit; e sian ubertz dejos e desus, e sian que contenguan se entre lor segon aquesta forma:
 E aprop pausa sobre la partida de la anqua le malaut jasent sobre le latz sa, e comprem la tua ma sobre la partida de la anqua; e aprop pren de aygua cauda e fon la entre dos cercles, e la qualiditat de aquela sia am le foc petit a petit, e te aquela per la quantitat de una hora, e sufferta le malaute la mordicacio e la adhustio de lu — quar aquel atrobo mordicacio ayssi cum de foc — entro que cesse la mordicacio.
E aprop eleva la tua ma am le instrument et abstergeys l’aygua cauda de tota la anqua am aygua dousa.
E aprop leyssa aquel per tres jorns e pausa sobre aquel boder entro que sia la negror de la adhustio remauguda, e leyssa aquo per alcus jorns, e correra de lu poyredura; aquest es derier en juvament.
E aprop cura aquel am enguentz entro que sia sanat.
E si la dolor es extenduda entro la coyssa o la camba, fay a lu estatua en lu que contengua aygua segon que es feyt en la anqua engualment.
E aquesta es la manieyra de aygua cauda, e yeu ja he scrit aquela en le tractat de la rectificacio de medicinas.
Recipe de alcali e de caus no extinta de amdos ana partida una, e trissa les e pausa en una ola nova de la qual la partida dejos sia perforada per un petit trauc, segon la quantitat que intre en lu ray.
E pausa dejos le fons de la ola autra ola enveyriada, e gete sobre aquel alcali e caus viva de aygua doussa la qual cobra aquels per un dit, e pus que tu compremes aquels am la tieua ma per bona compressio, e leyssa la hola que deyssenda de lu aygua aguda en la partida dejos a la ola enveyriada.
E aprop ajusta tota aquela aygua, e geta la sobre autra caus viva e autre alcali renovelatz, quar aquela lahoras sira de mot forta acuitat, la qual es aministrada en motas operacios de medicina e en cauterizacio dels autres membres, quar operacio fa de foc.
E so de las medicinas alcunas am las quals es cauterizat ancha, ayssi cum tezizic e mel anacrat e caus am sabo enayssi que sian mesclatz.
E Gualia recontet de un home dels antics la operacio e la curacio am la qual es curada dolor de anqua e de vena sciatica, e magnifiquet mot be esser de aquel, e diys que no hac necessitat de autra curacio, e quar es sanat per una veguada ayssi cum recomtec, quar fort leu aquel intrec en banh e eysic ja sa d’aquel.
Et es que sia pres de certarragi vert, e si no es atrobat vert, sia presa figua recent; e mot sia trissada am un pauc de grays e sia pausat sus la anqua en la qual es la dolor, o en la coyssa, o en la camba, e sia liat.
E sia layssat per la cantitat de tres horas o per la quantitat que·l malaute centa cedacio de la adhustio.
E aprop met aquel en banh e donc quan le cors de lu sia enrozat, entromet aquel en le sol, quar la dolor cessa e es sanat.
 E sapias que no cove que alcu use de cauteri am aquestas medicinas sino aprop la evacuacio del cors.
Mays ja Escorides diysec que quan am fenda de cabra la vena stretica es cauterizada, aprofieyra a lu mo be; e sia le cauteri am lu segon aquesta manieyra: sia presa lana e sia enbeguda en oli antic, e sia pausat entre le pous del pe e entre le fossil.
E aprop pren fenda de cabra secca e emflasma aquela am foc entro que sia fayta carbo; e aprop pausa lu sobre la lana e leysa la entro que sia estengida.
E aprop itera aquo, e no cessas far aquo entro que·l scintiment de la mordicacio pervengua entro al anqua e repausa la dolor.
Et aquesta manieyra de cauteri es apelat cauteri de vaquas.
