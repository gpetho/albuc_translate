Â¶ De extractione Sanguisugae.
Caput XXXIX.
Quando medicatur sanguisuga cum eo quod dixi in diuisione ex curatione cum medicinis, et non confert, tunc considera in gutture infirmi coram sole, siue apud solem postquam premis linguam eius cum instrumento quod narraui tibi.
Si ergo cadit uisus tuus super sanguisugam, extrahe eam cum uncino paruo, aut cum gesti subtilibus decenter.
Quod si non est possibile cum eis: tunc accipe cannulam concauam, et intromitte eam in guttur infirmi usque prope guttur: deinde intromitte in concauitatem cannulae ferrum ignitum cum igne.
Fac illud multotiens: et abstineat infirmus ab aqua tota die.
Deinde accipiat uitreatam plenam aqua frigida, et aperiat os eius in ea: et colluat os suum cum ea, et non deglutiat ex ea aliquid: et moueat aquam una hora post aliam cum manu sua.
Sanguisuga enim ilico cum sentit aquam cadit.
Si autem non egreditur cum eo quod narrauimus, tunc suffumiga infirmum cum cimicibus, aut cum asa cum instrumento quod narraui in suffumigatione uuulae.
Fac illud multotiens, quoniam ipsa cadet.
Et modus operationis in suffumigatione est, ut accipias ollam, in qua sint prunae uiuae cum igne: et olla sit cooperta cum coopertorio, in cuius medio sit foramen: et componatur in illo foramine extremitas instrumenti.
Deinde proiice suffumigationem, et ponat infirmus os suum in extremitate cannulae, et claudat os suum, ut non egrediatur suffumigatio, donec scias quod suffumigatio iam peruenit ad sanguisugam.
Nam sanguisuga statim cadet.
Quod si non cadit, tunc itera suffumigationem multotiens.
Et toleret infirmus sitim, et comedat salsa, et allia, et non bibat aquam.
Necesse est ergo ut egrediatur cum hoc regimine.
Et haec est forma instrumenti cum quo extrahitur sanguisuga ex gutture, quando cadit super ipsam uisus.
Est simile forcipibus, sicut uides: nisi quia est ei haee curuitas quae intromittitur ad guttur.
Et extremitas eius similis ori auis quae nominatur ciconia, in quo est asperitas limae: quando comprehendit aliquid, non dimittit ipsum omnino.
