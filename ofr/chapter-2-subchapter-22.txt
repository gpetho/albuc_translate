de la bowe de l’oil
Ceste maladie qui est apelee «alcunnati» nen est fuers que bowe qui est assemblee en l’oil, semblant a aigue dessendant, et ce n’est mie aigue;
et li maniere de l’apparance de l’ovraige si est que tu faices seoir lou malaide sus I siege appareilliet et droit, puis prent le chief entre tes mains de II pars, et lou muef tant que tu voies la bowe venir au desus a tes eulz;
puis soit ens fichie, et ne dessende et soit descombree li lumiere, et voie li malaides les choses si com il soloit;
et s’elle ne dessent desoz, saiches que c’est aigue, et se li dessendemens de la bowe n’est appareilliez si com nos avons dit.
si fai seoir lou malaide entre tes mains, puis prent le spatumile subtil et fent sus la toile cornee I poc par la continuation de la conjunctive avec la toile cornee et la corone, tant que li bowe isse;
et quant elle ert issue, si distille en l’oil aigue chaude mellee a miel, ou aigue ou fenugreic est boillis et miel, puis soit curee d’autre cure tant qu’elle soit sanee.
