de l’aposteme de la goule
Quant apostume vient en la racine de la goule ou en l’uve, ou ou palais, ou as racines des dens, aprés fait porriture et ront et est enveillis et devient fistule; et tu le cures si com nos avons dit en divisions, et il ne profite mie: adonques covient il que tu aies .i. cautere selonc la quantiteit de la fistule; aprés le bote ou pertus de la fistule, et tien ta main tant que li fer chaus viegne au font de li, et ou derrien leu; et fai ensi une fois ou .ij., aprés le cure de ce que nos avons dit en cures, tant qu’il soit sanez; et s’il est curez ensi, c’est boin; et se ceu non, si covient descovrir le leu et oster l’os corrumput, selonc ceu que vos le troverez en son chapistre.
