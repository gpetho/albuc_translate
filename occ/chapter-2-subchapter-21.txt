 Capitol .xxi.
De la inscizio de la eminencia de la tunica uvea.
 Quan endeve disrupcio en la tunica uvea, e aprop es eminent e procezeys fora las palpebras ayssi cum un gra de rasim, e es orrazada la forma de home per aquo, e vols aquo inscidir, lahoras la operacio en lu es ayssi cum havem recomtat, que tu entrometas la agula en la razitz de la uvea de la partida dejos en la partida desus, e aprop met la agula autra en la qual sia fil doble de la part del lacrimal, e fay aquela penetrar e leyssa la primieyra agula segon la sua disposicio; e aprop inscideys le loc del fiel doble e leva am aquel la partida de la uvea en le circuit de la agula, e strenh aquela mot.
E aprop extratz la agula e pausa sobre le huel lana infusa en album de huou e leyssa entro que cayha le fil am la uva.
E aprop cura le huel am aquo que conforte aquel entro que la plagua sia sanada.
 E alcunas veguadas aduna de tota partida am cercle de drap entro le huel ajuste eminencia gran, e aprop sia perforat am le spatum subtil que vengua al preon del huel, e corra la humiditat albuginea, e descen le huel e intra tantost.
E aprop strenh entro que sia sanat.
