Â¶ De restauratione Mandibulae inferioris, quando disrumpitur.
Caput V.
Quando disrumpitur Mandibula inferior, et fractura eius non est cum uulnere: conspice tunc si est fractura eius deforis tantum, et non frangitur in duo, et curuatur ad interiora: tunc cognitio eius est facilis.
Oportet ergo, si est fractura eius in parte dextra, ut intromittas digitum indicem sinistrae in os infirmi: similiter si fractura est in mandibula sinistra, tunc intromitte indicem manus dextrae: et impelle cum eo gibbositatem fracturae deintus cum facilitate ad exteriora cum manu tua altera ab interiori parte ossis decenter, et cum eo aequa ipsam.
Quod si fractura mandibulae iam separata est in duo, tunc oportet, ut administres extersionem a duabus partibus, secundum rectitudinem: donec possibilis sit aequatio eius.
Si autem iam accidit in dentibus commotio, aut disruptio: tunc stringe illos de quibus speras quod remaneant cum filo auri, aut argenti, aut seta.
Deinde pone super mandibulam fractam caerotum.
Deinde pone super ipsum pannum duplicatum, et pone super pannum astellam magnam decenter factam: aut frustum cutis soleae aequale, in longitudinem mandibulae.
Deinde liga ipsum desuper, secundum quod praeparatur tibi ligatura eius, et conuenit ipsius applicatio, donec non destruitur: et praecipe infirmo, uti tranquillitate et quiete: et pone cibum eius sorbitiones lenes.
Si autem estimas, quod iam alteratur aliquid figurae aliquo modorum: tunc propera, et solue ipsum in die tertio.
Deinde rectifica quod alteratum est ex eo, et emplastra ipsum ex puluere molendini, cum albugine oui, aut cum farina sisami, postquam tu abstuleris caerotum: et pone super emplastrum lanam lenem.
Dum ergo permanet annexum illud emplastrum super ipsum, et non alteratur ossis dispositio, dimitte ipsum, ne soluas, donec sanetur: aut stringe fracturam.
Multotiens enim stringitur haec fractura in tribus septimanis.
Quod si interim accidat apostema calidum, tunc administra illud quod diximus multotiens in sedatione eius, donec remoueatur illud apostema.
Et si fractura est cum uulnere, considera.
Namsi iam separatur ex osse frustum, aut a satagie: tunc subtilia te in hoc, ut auferas illa frusta satagiae cum eo quod conuenit tibi in ablatione eorum ex instrumentis.
Si uero orificium uulneris est strictum, tunc amplifica ipsum cum phlebotomo secundum quantitatem necessitatis tuae.
Deinde quando abstuleris illa satagie, et non remanserit ex eis aliquid, sue tunc orificium uulneris, si est amplum: et si non, pone super ipsum ex emplastris quae conueniunt ad illud, et incarnant illud, donec sanetur.
