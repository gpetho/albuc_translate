Â¶ De qualitate clisterizationis uesicae cum Clepshydra.
Caput LIX.
Quando accidit in uesica ulcus, aut sanguis in ea congelatur, aut coartatur in ea pus, et uis distillare in eam aquas et medicinas: tunc fiat cum instrumento quod nominatur Clepshydra, et haec est forma eius.
Est enim surda, id est, clausa.
Et in eo sunt tria foramina, duo ex parte una, et unum ex parte altera, sicut uides.
Et locus concauus, in quo est illud quod impellit, sit secundum quantitatem quod opilet ipsum sine additione, donec quando trahitur cum eo aliquid, ex humiditatibus attrahatur: et quando impellitur, cum eo expellatur ad longinquum: secundum quod facit clepshydra, qua proiicitur naphta, id est, ignis graecus in praeliis martis.
Cum ergo uis proiicere humiditates in uesicam, intromitte extremitatem clepshydrae in humiditatem, et trahe cum eo quod impellit ad superiora, humiditas enim trahitur in concauitatem clepshydrae.
Deinde intromitte extremitatem eius in uirgam, secundum quod narrauimus in siringa.
Deinde impelle humiditatem cum eo quod impellit illa namque humiditas peruenit ad uesicam statim, ita quod sentit eam infirmus.
Forma clisteris subtilis quo clisterizatur uesica.
Fiat ex argento, aut auricalco: cuius caput altius sit simile alcama paruo, et sub eo sinus inter quem cadat ligamentum.
Deinde accipe uesicam arietis, et pone in ea humiditatem, qua uis clisterizare uesicam.
Deinde liga eam inter duos sinus ligatura forti cum filo duplo: et calefac illam humiditatem parumper super ignem.
Deinde intromitte extremitatem clisteris in uirgam, postea stringe manum tuam super uesicam cum humiditate strictura decenti, donec sentiat infirmus, quod illa humiditas iam peruenit ad uesicam.
Si autem non est tibi praesens uesica, tunc accipe frustum pergameni, et fac ex eo circulum, et perfora ipsum ab omni rotunditate sua.
Deinde intromitte filum forte in illis foraminibus, sicut reuoluuntur.
Deinde aggrega circulum, sicut aggregatur alsofratu: postquam tu ponis in eo illud quod uis ex humiditatibus, et oleis, et aquis.
Deinde liga ipsum in instrumento: et fac cum eo sicut fecisti cum uesica ex expressione cum manu tua, donec perueniat humiditas ad uesicam.
