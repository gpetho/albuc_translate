des emorroydes  
Emorrydes sont selonc ij. manieres: ou elles sont dedens le fondement, ausi com grain de resin, et s’en i a petites et grans, et en cort adés sanc,  
et s’en i a une ou plusors, et sont defuer le fondement et au chief dou fondement; mais celles qui sont defuer si ont poc de moistor,  
et encort adés ou un poc d’aigue citrine ou un poc de sanc, et ont la color dou cors;  
et li cure de ces qui les ont dedens le fondement, si est que tu comandes au malaide qu’il s’espreigne por aleir en chambres, tant que li fondemens li isse fuer, et c’aperent li filz;  
si te haste, et le pent as tenailles, ou tu le tien a ton ungle, puis le cope en ses racines;  
et se li uncine ne les pueent tenir por ses moistors, si les prent a .i. drapeil, ou a couton, ou d’une piece de chamelot;  
et les estrai a tes dois, puis les cope, et poudre desus aucunes chaudes poudres que soient en leu de cautere;  
ou tu les cauterize si com il est dit ou chapistre de cautere, puis les cure d’autres cures tant qu’il soit sanez;  
et se li fondemens ne puet issir, si clisterize le malaide de clistere mordant et aspre por laver ceu qui est ou fondement, si qu’il puist issir apertement;  
cant li malaides se preint, et se li fil sont fuer dou fondement, si est li cure legiere;  
et est que tu les preignes a ton ungle ou as tenailles, et les cope, puis les cure si com nos avons dit, tant qu’il soit sanez, et qu’il redoute l’incision par fer.  
Si covient que tu amenistre la costure selonc ceste maniere: pren .i. fil tort, et le boute en une aguille, et puis trai le fil au desus et fai percier l’aguille d’autre part, et torne les .ij. chiez dou fil desoz l’aguille,  
et si soit dou large; et estraint le fil forment, puis noe le fil, et estrai l’aguille, et fai ensi de toz les autres, et en laisse .i. por corre la superfluiteit dou sanc;  
puis met sus le fondement .i. drapeil moilliet en oile roset ou en cerote, et met sus le fondement, et comande au malaide k’il repose;  
et puis le laisse tant qu’il chiecent, et quant il seront cheut, si les cure d’oignement et d’autre cure, tant qu’il soit sanez.  
dou sechement dou fiens ou fondement  
Maintes fois avient sechement de fiens en l’intestine, et par constrignement de nature, et quant li maladie est vielle et medicine n’i vaut.  
Si covient que tu reses a la point d’un spatumile ou a ton ungle l’escorce desus, qui ne le laisse a moistir;  
puis le cure tant qu’il soit sodez si com il covient;  
et s’il ne puet soder, si rencomence la rasure plus fort que devant, tant qu’il saine mout, et soit escorchiez;  
puis le cure tant qu’il soit sanez.  
