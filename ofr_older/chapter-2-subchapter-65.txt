de la routure dou syfac
Li avenemens de ceste ramice si est par la section que vient ou syfac, ou l’estension sus le ventre en la partie des angres, por coi li intestine dessendent de celle routure a l’un des coions;  
et ceste routure est ou dou syfac, ou de l’estension de li, et vienent ces .ij. manieres de mout de causes: ou de percussion, ou de saut, ou de braire, ou de levement de grief faix, et par semblans choses;  
et li signes quant c’est de l’estension dou syfac, si est qu’il avient poc et poc, en lonc tens, et ne vient mie soudainnement;  
et est li apostemes igalz jusque vers le parfont, por ceu que li syfac apresse l’intestine.  
Et li signes est quant c’est de la section dou syfac, qu’elle fait venir a l’encomencement dolor soudaine, et est li apostemes divers apparans, desoz le cuir pres, et c’est por l’issue de l’intestine et le cors au defuer dou syfac.  
Et aucune fois dessent li cirbes avec l’intestine, et est retenus enqui, et fait grant dolor soffrir au malaide, meismement quant il est pressez.  
Et en ces cures de fer a paor, por coi il s’en covient eschuir.  
Et li maniere de l’ovraige si est que tu comande ou malaide qu’il ramoine l’intestine a sa main au dedens en la plaie, s’il i puet rentreir;  
puis soit sovinez sus son col. entre tes mains, et lieve les cuixes;  
puis estent le keur au desus, et cope tout le cuir des coions dou lonc;  
puis boute dedens les leivres de la taille uncines selonc ceu que tu en as mestier por ovrir la plaie, et soit telz que li oes em puist issir;  
puis escorche lou syfac que est desoz lou cuir des coions, tant que li blans syfac dur soit descovers de toutes pars;  
puis boute ton doi indice en ceu qui enseut lou coion, en ceu qui est entre lou blanc syfac qui est desoz lou cuir de l’uef, et entre lou secont syfac,  
et depart ceu qui est derrier l’uef, et entre lou secont syfac; et pues muef a la main destre dedens lou keur des coions, et estent lou blanc syfac en haut a ta main senestre, et lieve l’uef a tout lou syfac devers la taille;  
et comande au ministre qu’il estende l’uef en haut, et deslie ceu qui est aers derrier le liement;  
et quier a tes dois s’il a point de l’intestine envoloupeit ou blanc syfac dur, et se tu en trueves aucune chose, si le boute au ventre desoz;  
puis pren une aguille ou il ait .i. gros fil fait de .x. filz, et la boute en la derriere partie dou syfac, qui est aprés lou cuir des coions; aprés la taille, puis cope les chiés qui apperent des filz, tant qu’il i ait .iiij. filz;  
puis les assemble l’un sus l’autre en maniere de croix, et en lie lou syfac, dont nos avons dit qui est desoz lou cuir des coions, d’un fort liien de .ij. pars;  
puis envoloupe les chiés des filz, et les lie forment de .ij. pars, si que nuls des vasselz que les norrissent ne puissent entrer en ous, que aposteme chaus n’i viegne;  
et met derechief le liien selonc le premier liien lonc .ij. dois de celui, et aprés ces .ij. liiens laisse dou syfac qui est desoz lou keur des coions le grant d’un doi;  
et aprés tout l’autre selonc la rondesce que li euf porte; puis cope en la partie qui est desoz le cuir des coions, tant qui li sans corre, et li bowe, si com nos avons dit ci devant;  
puis amenistre laine moillie en oile, et met em plaies, et i amenistre le liien que nos avons dit.  
Et aucune fois est cauterizez li blans syfac que nos avons dit, aprés l’incision, par doutance de decorrement de sanc.  
Car ce avient maintes fois, et laisse le liien tant qu’il chiece per lui; et s’il tarde au cheoir, si soit arosez d’aigue chaude, et met sus ceu que nos avons dit, tant qu’il chiece;  
puis cure la plaie d’autre cure, tant qu’il soit sanez parfaitement.  
