 Capitol .xxvi.
De sutura del nas e de las labias e de la aurelha quan la continuitat es dissolvuda per plagua o per semblantz.
 Sapias que quan accideys solucio de continuitat en una de aquestas cartillages, pauc confereys en aquela operacio sino en alcus homes.
Donc cove, quan endeve ad alcu alcuna causa de aquelas, que consideres si es plagua fresca am le sieu sanc, e lahoras tu ajusta las doas labias de la plagua am sutura, e aprop cura aquel entro que sia sanat.
 E si las labias de solucio de continuitat so ja separadas, e quascuna es fayta sana, lahoras cove que tu excorjes quascuna partida de la sua codena apparent entro que n’iesca sanc.
E aprop ajusta las doas labias am sutura e strenh aquelas, e sobre aquelas pulveriza sanc de drago e enses trissat, e pausa sobre la polvera una pessa de emplaustra diafinicon, o de alcu autre dels emplastres consolidatius, e leyssa aquel liat per dos jorns o per tres, e aprop deslia aquel e permuta aquel emplaustre e leyssa aquel entro que·ls fiels per si sian abscinditz, e aprop cura am enguent entro que sia sanat.
Mays la manieyra de la sutura es que tu agregues la solucio de continuitat o am agulhas ayssi cum havem recomtat en la sutura del ventre, o agregua la solucio de continuitat am fiel ayssi cum a tu e fayt saber.
