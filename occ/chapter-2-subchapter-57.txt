 Capitol .lvii.
De mundificacio dels enfants e de la curacio de aquo que accideys ad aquels de circumcisio.
 Circumcisio no es solucio de continuitat ayssi cum las autras plaguas: mays empero cum sia de la nostra operacio e de nostra voluntat, e lus de aquela sia propriament en les enfants, es necessari que asignem en aquela milhor operacio e via pus leugiera perdusent a salut.
Donc dic que les antics no diyssero circumcisio en alcu dels lors libres, quar no n’usan en las suas leys, e no es sino quar havem aquisit per speriment, la qual causa es que yeu he atrobat la major partida dels artifexs e dels barbies usar circumcisir e mundificacio am novacula e am torores; e usan de liament am fiel e de inscizio am la ungla.
E yeu ja he prohadas totas aquestas manieras e no atrobegui milhor mondificacio am forfexs, am liament am fiel que en mondificacio cum la ungla, quar motas vetz efugeys la codena pus desus, quar la codena del prepucii a dos tunicas, e roman la tonica pus dejos, e fort leu es forsat ad autra inscizio e dolor sicura.
E am mundificacio le qual es fayta per alphecati, e es digital, del qual usan les sabatiers, no es segurada la inscizio de la extremitat del membre viril, quar fort leu intra en le trau de lu.
 Mays en la operacio am ungla, fort leu obazeys ferr e corromp la tua operacio.
E la codena del enfant es breu per natura, e motas veguadas nays en tal manieyra que no ha necessitat de mondificacio, e yeu he vist aquel.
Mays de la mondificacio que·s fa am forfexs e liamentz am fiel, la bontat, experiment descrobic a mi, quar las forfexs so de proporcional inscizio, per aquo quar la acuitat que es desus es ayssi cum la acuitat que es dejos; e donc cum tu premes la tua ma so proporcionadas dos acuitatz, e inscideysso segon una comperacio en un temps; e es fayta compressio del fiel am figura contenent la codena de la vergua de tota partida, am le qual no catz error de tot.
 E la manieyra de la operacio primeyra es que tu fassas estar le enfant majorment si es de aquels que entendo un petit, que no fassas sino que tu lies le fiel en la sua vergua tant solament, e que leysses aquel entro al autra dia.
E aprop fay aquel alegrar en tota aquela manieyra que es a tu possibla de aquo que recep la sua intelligencia.
E aprop fa aquel estar entre las tuas mas estatuir preparadament, e no sia ges cezent; e occulta las forfexs en la tua ma o dejos le tieu pe, que l’enfant no veia aquelas ni degun autre dels instruments.
E aprop entremet la tua ma a la vergua de lu e suffla en la codena, e tira aquela entro que sia eyssit le cap de la vergua, e aprop mondifica aquel de aquo que es agregat en ela de sordicia.
E aprop lia le loc signat am fiel dobla, e aprop ligua pus bas de aquel un petit le segon liament, e aprop te am le dit pous e endic tieu le loc del liament dejos am bona retencio, e inscideys entre dos liaments.
E aprop eleva la codena sus leugierament e estratz le cap de la vergua; e aprop leyssa le sanc corre petit e petit, quar es milhor ; e pausa polvera desus e sobre la polvera pausa drap en le qual es spandut mugol de huou coyt en ayguaros concosit am oli rozat recent bo; e layssa aquel sobre aquel entro al autra dia; e cura aquel am curacio entro que sia sanat.
La forma de las forfexs a mondificacio, aquesta es la forma:
 Sian las unas extramitatz no-talhantz e las autras sian talhant, que non sia yssit le ram del clau, e sia la longitut de las doas acuitatz ayssi cum la longitut de dos manubres engualment.
 Mays la error en mundificacio es quar fort leu efugeys la codena intrinseca tota, o partida de lu deves la inscizio.
Donc cove que tu extendas aquela de la tua hora am la tua ungla denant la apostemacio del loc e que inscidas aquela segon equalitat.
E si no la podes tenir am la tua ungla, lahoras extratz aquela am unci e inscideys aquela.
Mays si son passatz tres dias, e roman aquo que es imflat dejos la vergua apostemat, lahoras tu leyssa aquo entro que sia cedat le apostema caut, e excorja aquel am fecilitat, e inscidex aquel segon que a tu es preparat.
E guarda te del cap de la vergua, quar no nosera a lu aquo.
E donc cura aquel am aquo que la plagua consolida de las polveras las quals havem recomtadas en le tractat de las polveras.
E si es inscidit de la codena sobre mesura, e obezeys a las partidas desus, aquo no notz a lu.
E mays cura aquel am aquo que havem dit entro que sia sanat.
