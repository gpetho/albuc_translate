des dislocations de la hainche  
Saiches que as jointures de la hainche et as jointures de l’espaule ne vient fuers que dislocacions soulement, ne n’i vient mie si com as autres jointures; et li jointure de la hainche est desaluee selonc .iiij. parties: dedens et defuer ,et devant et derrier; et plus dedens c’aillors, et poc desalue devant et derrier.  
Et li conoissance de sa dislocations dedens si est que quant on joint la jambe malaide avec la sainne, si est plus longe, et apert plus li malaides genous que li sains, et ne puet li malaides doubler son genoil au feu;  
et est li leus qui est delez enflez d’aposteme chaut, por ceu que li chiés de la cuixe vient lai.  
Et li signe de celui cui il vient au defuer, si est que cist accident sont contraire a ces devant.  
Et li signes de celui cui avient au devant, si est qu’il estent bien sa jambe selonc l’acomplissement; toutevoie, ne double mie le genoil sens dolor, et s’on le vuet faire aler, si ne puet avant, et retient son urine, et enfle li angre, et quant il vait, si passe sus le talon.  
Et li signes de celui cui il avient derrier, si est qu’il ne puet espandre son genoil, ne doubler, et est celle jambe plus torte de l’autre, et li angre est mollifié, et est li chiés de la cuixe au leu desoz les costes.  
Li ramenemens de ceste semblance de dislocation si est que tu rewarde se li dislocations est anciainne, et elle demore selonc sa disposition, si n’i a nule cure; et n’i covient mie qu’il ait presumption.  
Et en celi dont li dislocation est fresche, et c’est des .iiij. manieres de dislocation, si te haste que tu tornes la jointe, et l’esten dedens et defuer, et la muef a destre et senestre; par aventure si revenra, et n’a mestier d’autre cure.  
Et s’il ne revient en ceste maniere, si covient que tu apareilles .i. ministre fort, et esten la jambe fort a .ij. mains, ou a .i. liien que soit liiez sus lou genoil;  
et uns autres ministres estende sa main desus en teil maniere qu’il boute ses mains desoz ses asseles, puis l’estrigne d’un souef liien sus la cuixe; et uns autres tigne lou chief dou liien;  
et estendent amont et aval tuit a une fois, tant que li malaide soit levez de terre a une fois, et demoure pendans.  
Ceste maniere d’estension si est commune as .iiij. semblances, et se li dislocation est revenue, si com nos avons dit, c’est bien.  
Se ceu non, si covient mettre cure a sa semblance. Quant li dislocations est au pardedens, si covient que tu sovines le malaide sus son costeit sain, puis met le liien sus la racine de la cuixe, et le leu qui est desoz l’angre, puis estent le liien en haut devers l’angre, et devers la forcele;  
puis preigne uns autres ministres ses bras, et embraice le gros leu de la cuixe malaide, et l’estende au defuer forment: si revenra a son leu maintenant; et ceste maniere de dislocation est plus legiere des autres.  
Et se tu ne la pues serrer en ceste maniere que nos avons dit, si covient que tu lies les .ij. piés dou malaide ensamble d’un fort liien souef sus les .ij. talons, et sus les .ij. genous, et soit li jambe malaide estendue .ij. dois plus que li autres;  
puis soit pendus sus le chief d’un fust, et soit en sus de terre .ij. bras de lonc; puis comande a .j. ministre qu’il embraice le chief de la cuixe, et soit uns autres ministres pendans avec le malaide, qui embraice forment la cuixe, car li jointure revient maintenant hastanment.  
Et quant li dislocations est au defuer, si gise li malaides, si com nos avons dit en celui qui a gilbositeit, et estraigne .i. liien sus la jambe malaide proprement, et sus le peis ausi;  
puis met .ij. tisons, .i. au chief et .i. autre as piez, puis fiche .i. tison entre les cuixes au malaide emmi la forme;  
et ait plantei de drapelz moistes entor, qu’il ne blece lou malaide, puis estende chescuns ministre devers lui, et li mires mette igal a sa main la dislocation.  
S’elle revient, c’est boin. Se ce non, met sus .ie. table, et le presse ensi com nos avons dit en la gilbositeit, et gise li malaides sus le sain costeit.  
Et quant li dislocations est devant, si covient estendre la jambe malaide hastanment, et selonc ce que j’ai dit; et mette li mires sa paine d’estre sus l’angre malaide, puis presse a l’autre main, et l’estent aval devers lou genoil.  
Et se li dislocations est au defuer, si ne covient pas estendre le malaide aval, ne lever sus la terre, ains covient qu’il soit ausi com se li hainche estoit desaluee au defuer, si com nos avons dit dou couchement sus les .ij. hainches;  
et soit sus sa faice, et li lien estendut si com nos avons dit ci devant, et doit om presser sus la jointure a la table;  
et sera a point quant li malaides estendra ses jambes, et elles seront igalz; adonques ajoste les cuixes, et met l’emplaustre, et l’estrain d’un bendeil, si que li hainche ne se mueve;  
et se repose .iij. jors ou .iiij., puis le deslie, et met l’emplaustre sus; et se tu vois qu’elles soient igalz, si l’estrain, si com devant, et le laisse. iij. jors; puis le deslie, et lou fai aler belement, tant que li membres soit confortez.  
