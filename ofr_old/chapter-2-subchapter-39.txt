de la sansue de la gorge
Aucune fois est medicinee li sansue, si com j’ai dit en la division, par la cure de medicines; et quant ceu ne profite mie, adonques regarde en la gorge dou malaide au soleil, puis que tu li presses la lengue a l’estrument que je t’ai dit. Et se tu vois la sansue, si la trai a tout .i. petit uncine, ou as tenailles subtilz que valent a ceu. Et se ceu ne vaut, si pren une caine chevee, et la boute en la gorge dou malaide, puis boute ou chevement de la caine .i. fer chaut, et fai ce sovent. Et se teigne li malaides d’aigue toute jor. puis pren plein .i. voirre d’aigue froide, et oevre la bouche, et la giete ens sens englutir, et la mueve a sa main sovent; et si tost com li sansue sent l’aigue, si chiet.
Et s’elle ne chiet si com nos avons dit, si subfumige lou malaide d’asefetide, a l’estrument que j’ai dit en la fumigation de l’uve; fai ceu maintes fois, car elle cherra sens targier. Et li maniere de la fumigation si est que tu preignes .i. pot ou il ait charbons vis, et soit li pos covert d’un coverseil perciet en mileu, et en celui pertus soit li chiés de l’estrument; puis i giete ta fumigation, et li malaides mette lou chief de la cainne en sa bouche, et cloie la bouche, si que li fumee n’en isse mie, mais viegne jusc’a la sansue; et la sansue cherra maintenant, et s’elle ne chiet, si rencomence la fumigation par maintes fois; et soffre li malaides soif, et menjuce choses salees et als, et ne boive point d’aigue; et adonques li iert mestier qu’elle isse fuer par cest governement.
Et li forme de l’estrument a coi on trait la sansue, si est, quant on la puet veoir, semblans a tenailles corbés por mues entrer en la gorge; et ait semblance au bec de soigne, et i ait asperiteit de lime, si que ceu qu’elle prent, elle ne puet lassier; et vez ci la forme:
