des sordens
Aucunes fois sont assemblees au chief des dens, dedens la bouche entre les gencives, escorces qui sont laides et aspres;
et aucune fois sont li dent noir et citrin et vers, tant que li corruption vient a la gencive, et sont li dent puant;
si covient que tu faices seoir lou malaide entre tes mains, et ses chiés soit en ton saint, et reis les dens ou les escorces aperent, tant qu’il n’i demore rien;
et ensi fai de la noiror et de la verdor, et de la jaunice et des autres taiches, tant qu’elles soient mondees;
et s’on oste ceu que i est a la premiere rasion, c’est boin;
se ceu non, si rencomence a rere le secont jor et lou tier, tant que tu aies tout reis;
et saiches que li dent ont mestier de diverses formes d’estrumens por reire, selonc ceu que li oevre lou demoustre, por ceu que li raseur dont on reit defuer les dens ont autres formes que cil dont on reit entre les dens;
et cestes formes et autres soient avec toi appareillies.
