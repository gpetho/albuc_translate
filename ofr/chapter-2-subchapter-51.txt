des grosses boces pendans
Aucune fois avient en ventres et ne mie autre part thelul, et est une maladie qui est apelee «funge» par la semblance d’aus, et est li racine subtilz, et li chiez gros;
et en i a de petis et de mout grans;
et je vis I home qui en avoit II ou ventre qui estoient plus semblans a funges que ai autre chose, et n’i avoit point de difference, et estoient blanc, et avoient menue racine, et estoient jai fendut, et en corroit adés moistor.
Je les copai et trovai en l’un XVIII onces pesant, et en l’autre VI З., et li ovraiges en l’incision si est que tu regardes se li malaides est moistes, et li color de l’artelul est blainche et moiste et de subtil racine;
si le cope au spatumile large, et soient en ta presence li cautere au feu.
Car au taillier vient maintes fois trop grans decorremens de sanc, et se li sans te vaint, si te haste donques dou cauterizer;
et se tu vois le malaide espoanteit et paourous de l’incision dou fer, si prent I fil de plonc bien fait, et en lie l’artelul si com nos avons dit, et le laisse II jors;
et puis le restraint, et ne cesser d’estraindre lou fil de plonc tant qu’il cope l’artelul, et chiece par lui sens travail;
et se les racines sont grosses, si a paour au coper meismement por le ventre, mais tu em pues bien coper la moitiet, puis le cauterize qu’il ne reviegne;
puis cure la plaie, et garde que tu ne coper le thelul qui est de fuxe color et de povre sens et de lait regart.
Car c’est uns apostemes enchancrez, et je venrai a la cure de chancre ci aprés.
