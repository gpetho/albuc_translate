de la circoncision
Circoncision n’est mie desliemens de continuation si com les autres plaies; toutevoie quant nos faison ceste oevre de nostre volenteit, et proprement as enfans, si est mestier que nos faisiens la millor oevre, et la plus legiere a salut.
Je dis que li ancien ne dirent mie la circoncision de lor enfans, car il n’en usent mie en lor loi, et n’en avons mais que ceu que nos avons aquis par experiment.
Car j’ai veut la plus grant partie des maistres et des sainors qui faisoient circumcision entor I dal, et as forces, et a tout une novacule; si fuioit li keurs car il i a II toiles, et par aventure si cope on celi desus et demore celle desoz.
Or la recovient coper, et est li dolor double, et a la mundification qui est dou dal n’est mie asseuree li pointe dou membre; et a la mundification de l’ungle par aventure eschaipe li fer, et corront l’uevre, et maintes fois naissent ensi qu’il n’ont mestier de mundification et je l’ai veut.
De la mondification qui est faite as forces a tout le liien de fil ai je troveit la bonteit de l’experiment, car les forces taillent justement ausi bien desus com desoz.
Car quant tu presses ta main, si tailles igalment en I tout soul tens; mais que li filz soit bien estrois entor lou cuir; et soit li maniere dou premier ovraige si est que tu faices penser l’enfant, s’il entent, que tu ne li fais fuer que liier le fil entor la verge tant soulement, et pues le fai esjoir en toutes les manieres que tu pues; puis le fai ester entre tes mains tout droit, et repont les forces entre tes mains ou desoz tes piez que li enfes ne les voie, ne aucun des estrumens; puis boute ta main a la verge et souffle ou keur, et la trai en haut tant que li chiés de la verge soit ens; puis la mundifie bien de l’ordure qui i est assemblee, puis lie le leu signiet d’un fil double, puis la lie desoz I poc a I autre liien; et la tien as II dois par la seconde lieeure au pouchet et au doit indice, et cope entre les II liiens, puis lieve le keur desus hastanment et trai le chief de la verge; puis laisse corre le sanc poc et poc, car c’est li muedres; et met poudre sus et sus la poudre I drapeil glueit d’un moieuf d’uef cuit destempreit d’aigue rose, confit avec oile roset boin et fres, et lou laisse sus jusc’a l’autre jor, et le cure d’autre cure tant qu’il soit sanez.
Li forme des forces a la mundification si est ceste: li dui chiés soient tenves et soient trenchans, et soient li chiés ausi grant com li mainche igalment:
li error de la mundification si est quant li keurs dedens fuit a l’incision; donques il covient que tu l’estendes a ton ungle, ainsois que li leus faice aposteme; et le cope igalment, et se tu ne lou pues tenir a ton ungle, si le tien as tenailles, et puis le cope.
Et s’il trespassent III jors, et ceu qui est desoz la verge est enflez, si le laisse tant que li apostemes chaus soit apaisiez, et l’escorche legierement; si le cope si com tu pues mues, et te garde de la partie de la verge, ce ne li nuira niant.
Cure donques le leu de choses soudans plaie de poudre, que nos avons dit ou traitier des poudres, et s’on cope dou keur outre mesure, et il va au desus, si ne nuira point; cure le donques, si com nos avons dit, tant qu’il soit sanez.
