dou retenement de l’urine
Li retenue de l’urine si est d’opilation de piere, ou de sanc congeleit, ou de bowe, ou de char nee, ou de semblans choses, que nos avons dit en la division; et se li urine n’est desliie , et tu vois estre la retenue por la piere qui est jai ou col de la vessie, si covient que li malaides soit corbés sus ses genoulz; et li soient mis li piez sor le dos, et estende son ventre de la partie desus lou dos, et restraigne li malaides s’alainne tant com il puet; et adonques est constrains li colz de la vessie a l’expression de la piere au desus, por coi li urine est desliie e; et s’elle ne vient, si com nos avons dit, et li malaides sent grant dolor, si covient que tu i aministres extraction a tout l’estrument qui est apelez «siringue», de coi ci est li forme: et soit d’argent subtilz legiere chevee, si com li penne d’un oiseil; et soit li caine d’une palme de lonc et demie, et soit subtilz au chief.
Et li maniere de l’issue de l’urine si est que tu pren I fil double, et lie au chief I poc de laine ou de couton, et boute le chief dou fil dedens la siringue; et cope la superfluiteit de la lainne et le boute jusc’au chief de la siringue, puis oint la siringue d’oile ou de burre et d’aubin d’uef, et fai seoir le malaide sus I siege, et li arose la vessie et la verge d’oile moiste et d’oile d’olive et d’aigue tede; puis met legierement la siringue en la verge, tant qu’elle viegne a la racine de la verge, puis double la verge desus devers la boude; puis boute la siringue avant jusc’a la vessie, et la sente li malaides venir jusc’a la chose vuide, et ceu n’est mie fait selonc cest ordre fuer que por ceu que li conduis ou elle vait est tors; puis estent le fil a tout la laine poc et poc, et li urine en suit la laine, puis l’estrai fuer, et fai corre l’urine; et rencomence la siringue tant que li vessie soit vuidie, et soit aligiez li malaides.
