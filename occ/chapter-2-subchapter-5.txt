 Capitol .v.
De la cura de lagramas per catartz e als huels descendentz de las partidas dedintz del cap.
 Quan ad alcu veno catartz agutz e continuantz, e vezes les huels del malaute extenuatz petitz, e ja le reguardament de lor es debelitat, e las palpebras ulceradas e de lor cazo les pels, e en le preon del cap es dolor aguda ledent e extrenutacio consequent, lahoras sapias per aquestz accidentz que las materias e catartz no veno sino de motas venas de las partidas dedintz procedent.
E la milhor curacio en aquels es aquesta: que comandes al malaute que raza lo sieu front, e aprop inscideys en aquel una fissura al mieg loc del front, un petit per la latitut (e comensa am la fissura del templar senestre entro al dextre templar; e sia inscisio entro al os; e eslongua la tua ma dels lacertz del templas lesquals son maugutz deves la mastigacio), entro que sia le os descubert.
Exsicca tot le sanc am espongua o am drap secc e aprop repleys entre las doas labias de la fissura am coto vielh o am draps de li.
E aprop estrenh desus am polvils enbegutz en vi e oli per so que no endevengua apostema caut.
E quan deslias aquo e veses que lâ€™apostema ja es diminuit, lahoras cove que fregua le os entro que comensa en lu nayser carn, e aprop cura aquel am regiment exsiccatiu le qual fassa neysser la carn, ayssi cum si tu prenes de farina de froment dos partidas e de colofania quatre partidas e mescla o, e de lor sia fayt emplastre e sia aministrat en aquestas plaguas a de la carn nativitat.
