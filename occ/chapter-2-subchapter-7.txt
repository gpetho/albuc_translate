 Capitol .vii.
De curacio de opilacio de aurelhas.
 Alcunas veguadas alcus enfantz yeysso dels ventres de lors mayres no-perforatz, e aquo ja accideys en alcus homes, opilacio en le meat de la aurelha per plagua o per carn nada en aquela; e aquesta opilacio alcunas veguadas es fayta en le preon del trau de la aurelha la qual no consiec le vezement, e alcunas veguadas es en las partidas defora.
 E aquela que accideys en le preon de lu, la qual no comprehen le vezement, es en las majors disposicios de dificil sanacio.
E en aquela en qual consegueys le vezement, cove que tu pauses la aurelha del malaute al solelh e reguarda en aquela.
E donc si vezes oppulacio apparent, obre aquela am espatum subtil del qual aquesta es la forma de lu:
 Si’ la extremitat de lu en la qual sia petita la latitut, del qual la una partida sia aguda e l’autra no; e le spatum sia de dos latz leon per so que no fassa lizio al aurelha.
E donc si la opilacio es per carn nascuda en la aurelha o en le meat de lu, lahoras te aquela am oncis subtils e incidiys aquela vehement facilitat entro que sia ostada tota la carn.
 E si opilacio es en le preon de la aurelha, lahoras pren ray subtil leon e escalfa aquel am foc un pauc, e aprop met aquel en le meat de l’aurelha.
E donc si as scentit oppulacio am aquo que le malaute atroba am facilitat, per gravetat de ausir, esforsa la oppressio de lu am facilitat; e guarda te que no plagues les nervis del aurelha.
E aprop pausa en l’aurelha drap de li segon la quantitat del ample del trauc lo qual tu as envolvutz en l’enguent egipciac; e fay aquo per alcus jorns entro que sias segur de la consolidacio de la plagua; o que prenguas qualgua e enfon aquela en ayguaros e pulveriza sobre lu segi trissat e usa de lu; e si vezes la aurelha ja esser apostemada, lahoras cove que tu estraguas la qualgua e permutes aquela am autra qualgua la qual tu envoloparas en cerot que sia fayt am oli rozat, entro que sia le apostema caut cedat; e aprop cura aquel entro que sia sanat.
Mays si accideys flux de sanc, lahoras submergeys esponga o drap en aygua frega e pausa sobre la aurelha, e usa del autra curacio la qual restrengeys le flux del sanc, la qual es dita en le tractat de distillacio.
