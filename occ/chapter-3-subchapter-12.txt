 Capitol .xii.
De restauracio de fractura del bras.
 Bras es compost de dos osses les quals so appelatz dos focils; dels quals la un es petit, e es aquel que siec le dit pous, e l’autre es gran e es aquel le qual es pausat dejos le petit dit, de la partida pus dejus.
E fort leu es trencat le focil major solament, o le petit, e fort leu son trincatz ensemps.
E quan es trencat le focil petit desus, lahoras la restauracio de lu es leugiera, e la sanacio de lu es pus leugiera.
E quan es trencat le focil de lu dejos la fractura de lu es mala, e la sanacio de lu es dificil.
E pus mala de aquela es quan son trencatz dos osses essemps.
 Donc si l’os le qual es trencat es le focil petit desus, lahoras es convenient al metge, deves la restauracio de lu, que pauze petita extencio am facilitat entro que aquel sia engualhat.
Mays si le focil gran es aquo que es trincat, lahoras cove que pause extencio pus vehement.
E si les dos focils so ensemps trincatz, lahoras cove que tu pauses la extritura mot pus fort.
E cove que pauses la figura de la ma deves la restauracio de lu e la extencio de lu estenduda sobre un coyssi, e sia le pols de la ma a las partidas desus, pus aut que totz les autres ditz, e le dit auricular sia pus bas dels autres ditz, e le malaute sia cezent sobre una cezela cayrada.
E sia un coyssi denant lu en la altetut o endreyt de lu, per so que·l malaute no encorra trebalh.
E aprop le ministre extenda le bras de la partida pus dejos am la sieua ma o am liament, e autre ministre extenda desus semblantment.
E aprop le metge engualhe le os entro que redugua aquel segon la milhor figura que pot.
E si en la factura del os so satagias, lahoras te perforsa raduzir tota pessa en le sieu loc am la tua vertut.
E si appar en lu satagia separada que punh la codena e no es a tu speransa en la restauracio de lu, lahoras tu fen sobre lu e osta aquela segon la manieyra la qual havem dita desus.
Mays si la fractura es am plagua, yeu ja he fayt ad aquo capitol singular, e donc pren la curacio de aquel.
 E si accideys apostema caut al comensament de la tua restauracio, lahoras tu lineys un drap am cerot fayt de oli rozat e cera blanca, e sia migier entre specitut e subtilitat, e strenh drap sobre aquel am strictura subtil entro que le apostema sia cedat; e lahoras remau le cerot e pausa emplastre preparat de polvera de moli am clayre de huou, e aprop pausa stelhas; e sia la stela la qual es pauzada sobre aquela fractura pus lada e pus fort.
 E sapias que·l nombre de las stelas del bras so vi en las majors disposicios, o sia la fractura en un focil o en dos focils ensemps.
E aprop pausa la tua strictura sobre le loc de la fractura pus fort e pus vehement, e quan mays sira la extrictura a las partidas desus de la fractura o a las partidas pus bassas de lu, pausa la strictura un pauc pus molh segon que es precedida la rememoracio de lu en le comensament del capitol.
E les draps que so envolopatz sobre la fractura sian draps mols humitz, e no sian durs ni aspres, e·l fiel am le qual es strenhut sia de li propriament migier entre subtil e gros, ayssi cum havem recomtat.
 E considera le membre e·l liament aprop alcus dias.
E si accideys alcuna causa de la qual rectificacio es necessaria, ayssi cum prusiment le qual accideys al membre, e lahoras cove que tu enbroques le membre am aygua cauda entro que cesse aquel pruziment.
E leysses le membre no costreyt entro que repause, e aprop torna la strictura.
 E si la extrictura ja es mollificada e l’os ja es remaugut e semblantz ad aquels, lahoras rectifiqua tot aquo am la tua vertut.
E considera mays si le nutriment es prohibit pervenir al membre per superfluitat de strictura, quar lahoras cove que mollifiques aquel un petit e laysses aquel per alcus dias entro que corra ad aquel le nutriment, e aprop strenh aquel.
Mays si al malaute no accideys alcuna causa de aquelas que havem ditas, lahoras no cove que sia desliat entro aprop xx dias o enviro de aquels.
E aprop sia suspenduda la ma del malaute per la sua vertut de movement agitatius, e fay aquel dormir sobre le sieu dos.
 E sapias que aquesta fractura es restaurada en xxx dias o en xxxii dias, o fort leu es restaurada en xxviii dias, e tot aquo es segon la disposicio de las compleccios e las disposicios de la vertut.
