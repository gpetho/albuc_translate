dou chancre
Nos avons dit en la division les semblances de chancre, et coment on i doit ovrer par medicines, et coment on doit eschuer la cure de fer; et disons le chancre enjanreit en la marris, et grant cautele a en la cure, et dirent li ancien que quant chancres est en leu ou on le puet raier si com chancre qui est em mameles, et en la cuixe, et en semblans leus, et le doit tout oster quant il est en l’encomencement; et quant il est grans et anciens, si ne covient mie que tu l’aproches, car je n’en poi onques nul saner; ne nulz n’en sana onques devant moi.
Et li ovraiges, quant il est en leu ou on le puet oster, si com nos avons dit, est que tu purge aucune fois le malaide de cole noire; puis le fai sainier s’il ait manifeste repletion, puis afaite le malaide I boin leu por faire l’ovraige; puis giete tes oncines ou chancre, et le cheve de toutes pars, et l’oste de toutes pars sens rien laissier; et laisse corre le sanc tout fuer, et espreint bien le leu a ta main ou a aucune chose, et se li decorremens de sanc te fait contraire de l’incision de l’artere ou de la voine, si le cauterize tant que li sans soit estainchiez; puis le cure d’autre cure tant qu’il soit sanez.
