Â¶ De restauratione Nasi quando frangitur.
Caput IIII.
Scias, quod non franguntur ex Naso nisi duae partes eius superiores simul, aut una earum: propterea, quod ipse sunt duo ossa: quoniam inferius eius est cartilaginosum, non frangitur, et non accidit ei nisi attritio, et tortuositas, et simitas.
Si frangitur una duarum partium eius, tunc oportet, ut intromittas digitum paruum in foramen Nasi, et aeques illam fracturam digito tuo indice, et pollice deforis, donec redeat Nasus super figuram suam naturalem: et fiat illud arte, cum facilitate.
Et caue, ne accidat per operationem tuam illam super infirmum dolor.
Quod si fractura est in superiore parte Nasi, et non perueniat ad illam digitus: tunc oportet, ut aequetur extremitate radii, in quo sit grossitudo parua.
Si uero fractura est in duabus partibus, tunc fac simile illius: et propera cum restauratione eius in die primo fracturae, si est possibile.
Et si non, tunc post diem septimum, aut decimum apud quietem apostematis calidi.
Deinde intromitte in extremitate Nasi licinium ex panno lini, si fractura est in parte una: aut intromite duo licinia si fractura est in duabus partibus: et sit in licinio grossitudo tantae quantitatis, quae impleat foramen Nasi.
Et dixerunt quidam antiquorum restauratorum, ut infundantur licinia in butyro, et permutentur omni die.
Illud uero non uidetur mihi, imo oportet, ut infundatur licinium in albugine oui, confecto cum puluere molendini.
Deinde dimitte licinium, donec firmetur os, et induretur cartilago.
Et quandoque intromittitur in Nasum loco licinii penna anseris, postquam inuoluitur super ipsam pannus lenis: et fit, quod ipsa tenet fracturam Nasi uehementius, et ut non prohibeatur infirmus ab inspiratione.
Et non est haec res necessaria.
Si uis, fac illud: et si uis, fac licinia.
Quod si accidat Naso iterum dum operaris apostema calidum, emplastra nasum cum caeroto, aut cum coto infuso in oleo rosato, aut modico ex dyaquilon.
Si autem non accidit apostema calidum, tunc oportet, ut emplastres ipsum cum farina sisami, et puluere thuris confecti cum albugine oui.
Deinde pone super ipsum stuppam lenem, et non liges Nasum cum aliquo omnino.
Si uero franguntur ossa Nasi fractura parua, aut comminuuntur, tunc oportet, ut scindas super ea, et extrahas ipsa cum instrumentis quae conueniunt eis.
Deinde sue scissuram, et cura ipsum cum eo quod incarnat, et consolidat ex emplastris conuenientibus ad illud, uel unguentis.
Quod si accidat inter Nasum uulnus, tunc oportet, ut cures ipsum cum liciniis: et administres cannulam de plumbo, donec sanetur.
