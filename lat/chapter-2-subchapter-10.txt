Â¶ De cura Axirnath palpebrarum.
Caput X.
Axirnath est adeps qui generatur in tunicis palpebrae superioris: et plurimum quidem accidit illud pueris: et ipsum grauat oculos eorum, et accidunt eis catarri in matutinis, et non possunt intueri lumen solis, propterea, quod lachrymae properant ad eos, et propter illud uides eos discumbere super facies suas semper, et super eas dormiunt, et sunt palpebrae eorum sub superciliis humidae, quas iam cooperuit inflatio: et eminentia quidem Axirnath apparens est oculo, et quando tu premis locum cum digitis tuis, sentis Axirnath inter eos.
Et modus operationis eius est, ut ponat infirmus caput suum in sinu tuo.
Deinde accipe pannum lini, et praepara in eo licinia, et fac ex illo licinio circulum secundum quantitatem quod continet Axirnath ab omni parte.
Deinde pone eum super eam, et preme cum digitis tuis ab omni parte, ut aggregetur Axirnath in medio circuli.
Deinde finde in medio illius humiditatis cum spatumili incidente fissuras per latitudinem, et non sit fissura maior illa quae fit in phlebotomia in profundo.
Aut oportet ut findas cutem totam, donec peruenias ad Axirnath in pluribus enim dispositionibus procedit Axirnath ex fissura secundum formam frusti pinguedinis albae.
Extrahe ergo eam cum panno, quem infiltrasti inter digitos tuos ad exteriora: et tu reuoluis manum tuam ad dextram et sinistram, donec dispergatur: et caue, ne addas in fissura, ut non peruenias cum spatumili ad oculum, et laedas eum.
Si autem non appareat tibi Axirnath in principio fissurae, tu addas in fissura parum cum facilitate, donec procedat Axirnath.
Deinde extrahe eam, sicut diximus.
Deinde submerge pannos in aceto et aqua, et pone eos super locum, et stringe eum cum puluillis.
Et ex hominibus sunt qui terunt salem, et ponunt ipsum in concauitate fissurae, ut liquefiat quod remansit ex illa humiditate.
Deinde cura ipsam, donec sanetur.
Si autem accidat in loco apostema calidum, tune cura ipsum cum emplastris sedatiuis, donec sanetur.
