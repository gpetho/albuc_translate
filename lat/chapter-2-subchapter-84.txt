¶ De curatione Vulnerum capitis sine fractura ossis.
Caput LXXXIIII.
Iam dixi in diuisione de curatione uulnerum quod conueniebat libro, et ego dicam hic curationem eorum cum manu, et cum medicinis secundum complementum.
Dico ergo, quod uulnera diuersificantur secundum illud quo fiunt uulnera, et secundum locum super quem cadit uulnus.
Res ergo quibus fiunt uulnera multotiens, sunt sicut iactus lapidis: aut incisio ensis, aut cultelli: aut percussio cum lancea, aut ligno, aut sagitta: et similibus illis ex rebus multis.
Vulnera autem quae fiunt secundum loca corporis sunt, sicut uulnus quod cadit super caput, aut collum, aut pectus, aut uentrem, aut epar: et similia ex eis membris.
Et ego sum narrans curationes quorundam uulnerum, ut ponam eam ratiocinationem et regulam super reliqua uulnera.
Et ego incipiam a uulneribus capitis simplicibus: quoniam rememoratio compositorum ueniet in principio capituli tertii.
Dico ergo.
Quando accidit in capite uulnus simplex, et non est fractura ossis: considera tunc, si est ex iactu lapidis, aut ei similibus, et iam fregit cutem tantum: et est uulnus magnum, et times super infirmum euentum apostematis calidi: tunc propera, et phlebotoma cephalicam statim: et non tardes illud: et extrahe ei ex sanguine secundum quantitatem uirtutis eius: si non fuerit prohibens aliquid a phlebotomia, praecipue si fuerit sanguis qui egreditur ex uulnere paucus.
Et sit phlebotomia ex contrario partis uulneratae.
Et caueat infirmus sibi a repletione, et uino, et cibis grossis.
Si autem minutionem prohibet aliquid, tunc minoretur ex cibo, et non appropinquet carnibus, neque uinis.
Et pone super uulnus si accidit ei apostema calidum, cotum infusum in oleo rosato solo, aut cum uino in quo est stipticitas.
Si autem securus fueris ab apostemate calido, tunc pone super uulnus, si est recens cum sanguine suo, et non mutauit ipsum aer, puluerem quem ego narrabo post paululum: et si iam mutauit ipsum aer, tunc pone super ipsum quaedam unguenta, donec sanetur.
Si autem uulnus est magnum, aut est ex incisione ensis, et similium: et non aggregantur labia eius per puluillos, tunc aggrega ipsa cum sutura, secundum quod ego narrabo in uulneribus uentris de sutura eorum.
Si autem uulnus iam detectum est ab osse, et pendet, et non est retentio eius, nisi in suspensorio paruo: tunc incide ipsum.
Deinde cura uulnus cum medicinis, et restaura in eo carnem duram loco cutis, et praecipe infirmo, ut alatur cibis in quibus est grossitudo, sicut sunt capita, et triticum coctum, donec sit ut puls: et eis similia.
Quod si inuenis in cute putrefactionem, et non adhaeret ossi: tunc incide putrefactum totum, et proiice ipsum: deinde cura illud.
Si autem in his uulneribus est arteria, aut uena ex qua fluit sanguis: et non abscinditur per medicinas, tunc inquire super arteriam.
Si ergo inuenis eam non sectam, tunc seca eam cum Spatumili, aut liga eam.
Quod si necessitas prouocat quando non confert illud quod diximus, tunc cauteriza eam, donec abscindatur sanguis.
Si autem uulnera ista sunt parua, simplicia, tunc res eorum est facilis, leuis: ita ut puluerizes super ea hunc puluerem: quoniam consolidat ea antequam mutet ea aer.
¶ Modus Pulueris incarnatiui.
Recipe olibani partem unam, et sanguinis draconis partes duas, et calcis non extinctae partes tres: teratur totum multum, et cribelletur: et impleatur ex eo uulnus, et constringatur constrictione bona, donec adhaereat super ipsum bene, et coaguletur cum sanguine.
Deinde stringe ipsum desuper cum puluillis, et dimitte ipsum, neque soluas ipsum dum permanet, ita quod non apostemetur.
Nam non eradicatur ab eo medicina, donec sanatur.
Et quandoque facit illud calx sola, quando non sunt tibi in praesenti olibanum, et sanguis draconis etiam facit eandem operationem in multis ex uulneribus magnis, quando conuenit ut ponatur super ea et stringantur, et sunt uulnera recentia cum sanguine suo, quae non alterauit aer.
Quod si iam alterauit ea aer quadam alteratione, praecipue quando est in tempore aestatis, tunc non est in positione huius pulueris intentio: cura ergo ipsum cum eo quod diximus, ita ut ponas super ea quaedam unguenta digestiua: aut ponas super ea pultes ex farina hordei, factas cum aqua et melle, donec emittant pus.
Deinde cura ea reliqua curatione, donec sanentur.
Si uero accidat cum uulnere fractura in osse, et est parua, tunc extrahe illud cum Gesti: et ego iam dicam curationem fracturarum capitis in eo quod futurum est.
¶ De uulneribus Colli.
Caput LXXXV.
SI Autem uulnus accidat in Collo, tunc non est inter ipsum differentia in medicatione, et inter uulnus capitis quando est simplex.
Si autem iam incisus est neruus Colli, aut arteria: tunc si est neruus, non est in eo ingenium, nisi ut deuitetur curatio eius cum eo quod facit stipticitatem uehementem, sicut ziniar, et zegi, et eis similia.
Quoniam nocent neruis, et contrahunt eos.
Et non ponas super uulnus aliquid frigidum omnino: quoniam substantia neruorum est frigida, et continuatio eius est cum cerebro, quod est sublimius membrorum: et sit illud quo curatur ex medicinis lene, sicut calx lota cum aqua dulci aliquotiens infusa cum oleo, aut cum oleo rosato, et tuthia, quando abluitur etiam cum aqua dulci: et reliqui lapides minerales, secundum hunc modum, et unguenta humida.
Si autem uulnus est magnum, tunc administra suturam: aut coarta labia eius cum puluillis.
Deinde cura ipsum, donec sanetur.
Si uero uulneri est profunditas, aut accidit in eo sinus in inferiori parte eius, in quo iam aggregatur pus, tunc perfora ipsum in magis depresso loco in eo.
Quod si iam incisa est in uulnere arteria, et consecutus est sanguinem eius fluxus: tunc separa, uel seca eam, et liga ipsam: aut cauteriza eam, si prouocat necessitas ad illud.
Si autem iam incidit spondiles gutturis, aut totum, et saluatae sunt alhaudegi: tunc aggrega labia cutis cum sutura super cannam gutturis, et non tangas guttur, imo aequa ipsum, et reduc ipsum super figuram naturalem.
Deinde stringe ipsum strictura decenti, et dimitte ipsum diebus aliquot.
Deinde cura ipsum cum unguentis in quibus est stipticitas et exiccatio, donec sanetur.
Si autem uulnus iam fecit impressionem in osse, tunc perquire ipsum: tunc si in ipso sunt fragmenta ossis, extrahe ea omnia, aut quae potes ex eis: et quod non praeparatur, dimitte illud, donec putrescat uulnus, et separetur et alleuietur egressio eius.
Quod si uulnus fuerit recens, tunc pulueriza super ipsum puluerem quem narraui.
Si autem uidetur in uulnere os, et fit Fistula: tunc cura ipsam cum eo cuius rememoratio uenit in capitulo suo.
¶ De uulnere in Spatulis.
Caput LXXXVI.
SI Est percussio lanceae, aut cultelli: et uides eius profunditatem, tunc considera.
Si ergo ex uulnere egreditur uentositas, quando anhelat ex eo infirmus, tunc scias, quia uulnus est mortale.
Quod si non fuerit ei profunditas, et est recens cum sanguine suo: tunc non ponas in eo a prima hora puluerem, neque stringas ipsum, ut non retineatur sanguis in profunditate eius, et reuertatur ad cor, et interficiat infirmum: sed pone in ipso unguentum attractiuum, et solue ipsum in die bis.
Si uero unguentum non est tibi praesens, tunc pone in orificio uulneris cotum uetustum, ut sugat illud quod egreditur de eo ex humiditatibus: et fac ut dormiat infirmus super uulnus, ut currat quod aggregatur in eo.
Si uero iam praeterierint uulneri tres dies, aut plures, et non accidit infirmo spasmus, neque tremor cordis malus, neque strictura in anhelitu, et uides reliquas dispositiones eius bonas: tunc scias, quia uulnus est saluum.
Cura ergo ipsum et cum liciniis, et reliqua curatione, donec sanetur.
Si uero excusatur sanatio eius, et iam aperitur semper, tunc scias, quia iam factum est Fistula.
Cura ergo ipsam ex capitulo suo.
Et si uulnus est ex incisione ensis, aut cultelli, et est simplex in superficie pectoris, aut dorsi: tunc cura ipsum cum eo quod praecessit ex sutura, si est magnum: aut cum puluere, si est paruum.
Si autem iam fecit impressionem in osse, et incidit ex eo frusta: tunc inquire uulnus, et propera ad extrahendum illa frusta, si sunt separata.
Si uero non sunt separata, tunc dimitte ea, donec putrefiat uulnus, alleuiatur enim extractio eorum.
Reliquorum autem uulnerum accidentium in reliquis membris iudicium in curatione, est iudicium eius quod diximus.
