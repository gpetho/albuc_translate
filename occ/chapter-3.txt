 Ayssi comensa lo prolec de la tersa partida: de restauracio.
 Aquest capitol es motas veguadas necessari en la art de medicina; e es restauracio de fractura e de dislocacio accident en les osses.
O, filh, sapiatz que jactan se de aquest capitol les fols metges e les vulguars e aquels que degun temps no reguardero les libres dels Antics ni legiro de aquels una letra.
E per aquesta causa es fayt que aquesta manieyra dels scients in terra nostra es privat; e yeu no ho e obliat en aquo degun temps be de tot; e no he adhibit aquo que apres, sino per longitut de lectio dels libres dels Antics e studi sobre le entendement de aquels, entro que extrayssi la sciencia de aquels.
E aprop adirigui a experiment e studi en la longitut de la mieua vida.
E yeu ja he de aquo descrit en aquest capitol tot aquo que conte la mieua sciencia e sobre le qual es passat lo mieu experiment; pus que agui abreujat aquo a vos autres e deliuregui aquo de occupacio de elonguacio; e abreujegui aquo en la fi de abreujacio; et e monstrat aquo en la fi de declaracio; e formegui en aquo motas formas dels sturmentz que so administratz en aquel, cum es fayt per addicio de declaracio, ayssi cum he fayt en dos capitols precedentz.
