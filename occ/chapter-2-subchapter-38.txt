 Capitol .xxxviii.
De extraccio d’espinas e de aquo que adhereys en le golayro e de las autras causas.
 Motas veguadas adhereys en le guolayro o spina de peys o alcuna autra causa.
Adonc cove que tu extraguas aquo que de aquels es apparent, sobre le qual catz la vista, pus que tu premes la lengua am instrument denant solelh, per so que a tu sia declarat aquo que es en la guola.
E aquo que no apar e es a tu occultat en le guolayro, cove que tu fassas vomir le malaute denant que la vianda sia degerida en l’estomac, quar fort leu la causa annexsa le golayro sira foro-getada per vomit; o que deglusia le malaute una pessa de nap o de razit de laytuga o un boci de pa sec; o prengua una pessa de sponga marina sequa leon, e lia aquela fortment am fiel, e aprop le malaute transglussia aquela, quar cum perve al loc en le qual so spinas e es extrahuda, lahoras so foro-getatz.
E mays pren una anguila e be am fiel liada, e sia dedintz mesa e soptament sia extrayta; o pren un porr e soptament le metas e soptament l’en tratz.
 Mays si no so foro-getatz am aquelas causas las quals havem ditas, lahoras husa de un instrument de plom segon aquesta forma:
 E sia pus gros que ray un petit, e en la extramitat de lu sia conquavitat la qual tu entrometas en la sua guola am facilitat.
E el aga le sieu cap elevat en sus, e guarda te que·l tocament del sieu os de la gola, per so que endevengua a lu cos e am aquela que enpellesca le os o la spina, o que aquel le metge am la sua ma.
Mays empero que·l malaute aquel entrometa es miels, per la sua sciencia del loc de la causa annexa e enpellisca en jos, e tira la sua ma am le instrument en sus, tot aquo segon la quantitat la qual es a lu preparada entro que sia foro-getada.
