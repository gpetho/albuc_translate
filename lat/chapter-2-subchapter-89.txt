Â¶ De cura Panaritii et unguis attritae, et incisione digiti additi, et sectione.
Caput XCI.
Panaritium est apostema quod nascitur sub ungue pollicis manus, aut pedis: et fortasse nascitur in reliquis digitis.
Cum ergo prolongatur res eius, et negligitur curato eius, et apostematur apostemate calido: aut corrumpitur, et emittit pus, donec corrodit radicem unguis: et fortasse corrumpit eam totam, et fortasse peruenit corruptio ad os, donec est ei odor foetidus: et fit extremitas digiti lata, et fit color eius fuscus.
Quando ergo tu curas ipsum, cum eo quod diximus in diuisione, et non confert curatio tua: tunc oportet ut incidas cum ferro totam superfluitatem quae remansit ex ungue.
Deinde cauteriza uulnus post illud.
Cauterium enim iuuatiuum est ualde.
Si uero os est sanum, et est unguis etiam sana, et additiones uacuae unguis iam comprimunt carnem ad interiora, et incipiunt pungere ipsam, et laedunt eam: tunc oportet ut ponas Radium subtilem sub angulo unguis quae pungit carnem, et impelle eam sursum: et incide eam carnem cum facilitate, et pone super illud quod remanet de carne ex medicinis comburentibus, corrosiuis, donec remoueatur totum eius.
Deinde cura illud cum unguentis, donec sanetur.
Si autem corruptio iam imprimit in os, tunc oportet ut incidas illud os, et extrahas ipsum: non enim sanatur unquam dum permanet in eo os corruptum.
Quod si uides corrosionem et corruptionem incedere in digitum, tunc incide eum in uno nodorum, secundum quod praemissa est eius rememoratio.
Deinde cura ipsum, donec sanetur.
Si autem accidat ungui attritio, aut percussio: et contingit in ea dolor uehemens, tunc oportet ut phlebotomes infirmum in primis.
Deinde seca unguem cum Spatumili acuto sectione transuersa de sursum ad uisum.
Et custodi, ne sectio perueniat ad carnem quae est sub ungue, nam tu facies accidere per illud super infirmum dolorem uehementem, et erit caussa ad natiuitatem carnis additae in loco.
Deinde cura locum cum eo quod sedat dolores.
Digitus uero additus qui nascitur in quibusdam manibus hominum, fortasse est carnosus totus: et fortasse sunt in quibusdam eorum ossa, et fortasse est in eo unguis: et quidam eorum nascitur in radice iuncturae, aut est natiuitas eius in quibusdam nodis digiti.
Ille ergo qui nascitur in quibusdam nodis digiti, non mouetur: et ille qui nascitur apud iuncturam digiti, fortasse mouetur.
Eius ergo qui ex eis est carnosus, sectio eius facilis est.
Quod est, ut incidas ipsum apud radicem suam cum Spatumili lato.
Eius autem cuius natiuitas est in radice iuncturae curatio, est difficilis.
Abstine ergo ab incisione eius.
In illo uero qui nascitur in digito apud ultimum nodorum, tunc oportet ut incidas in primis carnem eius incisione rotunda usque ad os.
Deinde serra os cum una illarum Serrarum conuenientium ad illud.
Deinde cura ipsum, donec sanetur.
Consolidatio autem quae accidit digitis adinuicem, multotiens accidit aut ex natiuitate hominis, id est, nascitur cum eo, aut a consolidatione uulneris, aut combustione ignis, et similibus.
Oportet ergo ut seces illam consolidationem, donec redeant digiti secundum formam suam naturalem.
Deinde pone inter eos licinia, aut pannos infusos in oleo rosato: ut non consolidentur uelociter, et separa inter eos: aut pone inter eos laminam plumbi subtilem, donec consolidetur locus secundum quod oportet.
Et similiter si accidat consolidatio quibusdam digitis cum palma, tunc seca illam consolidationem, secundum quod praeparatur et conuenit figurae membri.
