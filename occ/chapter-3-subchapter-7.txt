 Capitol .vii.
De restauracio de la fractura del pietz.
 Le pietz alcunas veguadas es romput en le mieg loc de lu e aquo tart endeve; mays las extremitatz de lu mot endeve que so ciccadas e comminuidas.
E dels accidentz de lu quan es trencat le mieg de lu es que declina a las partidas dedintz e accideys a lu gran dolor, e dificultat en lo hale, e tos, e fort leu e vomeys sanc; e es declarada en lu cavitat en le os trencat e no es occulta al sentiment.
E la restauracio de lu es que sia resupinat le malaute sobre le sieu dos, e pausa entre las spallas de lu un coyssi; e aprop prem als muscles de lu, e ajusta las costas de lu am las mas de dos costatz, e subtilia te en la operacio de lu e en la equacio segon tota manieyra que es ad aquo possibla e que conveneys ad aquo, entro que retorne la figura del os segon que cove.
E aprop pausa sobre lu emplastre e estopa e pausa desobre astela de taula subtil de sauze o de caligi e de a lor semblantz en levitat, pus que tu envolopas aquela en drap; e aprop subtilia te en lian aquela sobre le os trencat que no sia maugut; e vay am liadura segon retonditat al dors alcunas veguadas, e strenh aquel am strictura decent; e aprop considera la liadura en tota hora, e quan es mollificada strenh aquela.
E si necessitat provoca a desliament de aquela deves corrossio o pruziment, o dolor, o apostema que accideysso en le loc, lahoras tu coyta e deslia aquela e erradica le emplastre e rectifique aquo que accideys per aquo am manieyra de curacio de lu; e aprop reduzeys le emplastre, si vezes ad aquo la facia; e ajusta a lu strictura entro que sia sanat.
