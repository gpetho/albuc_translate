 Capitol .xxx.
D’eradicacio de dentz.
 Cove que tu cures la dent de la sua dolor am tot engen e tardes en tota eradicacio de lu, quar no es denguna causa que suplisqua la veguada de lu quan es eradicada, quar es sustancia sublima entro que es excusacio en la eradicacio de lu.
Mays cove quan le malaute es forsat aquela dent eradicar, que fermament deves tu sia certificat quala es la dent dolent, quar motas veguadas la dolor descep le malaute e cuga que sia en dent sana, e tu eradicas aquela e aprop la dolor no cessa entro que la dent malauta e dolent sia eradicada, quar nos ja havem vist aquo per operacio dels barbies.
 Donc cum deves tu es sertificat qual es la dent dolent, e que o sabes be, lahoras cove que tu scarifiques en le circuit de la dent am spatum en le qual sia alcuna vertut, entro que sia dissolvut de la dent de la gingiva de tota partida, e aprop mau aquel am les tieus ditz, o am forfexs subtils al comensament petit a petit entro que aquela concucesquas.
E aprop alogua en lu fortz tenalhas grans per bona loquacio o estuptura fort, e pausa le cap del malaute entre les tieus denolhs que be le tengues que no·s maugua, e aprop tratz la dent segon rectitut en manieyra que no trenques aquela, ni al malaute major dolor no dones.
E donc si no es foro-getat, lahoras pren un de aquels instrumentz, e met aquel dejos lu de tota part am facilitat e esforsa la remocio de lu ayssi que es feyt al comensament.
 Mays si la dent es trauquada o corrosa, lahoras cove que tu comples de drap aquel trauc e estrenguas aquel am la extremitat de ray subtil per so que no sia trinquada en la hora de la tua constriccio sobre aquela am tenalas.
E cove que tu obres exquesitament am scarificacio en le circuit de tota part de la gingiva e guarda mot la tua fortaleza que no trenques aquela e romangua partida de lu, e retorne sobre le malaute per la malicia que sia majo que la primieyra dolor de lu.
E guarda te que no fassas aquo que fan alscus ignorantz barbiers en lor fistinacio e audacia sobre la eradicacio de lor, ses que no aministran aquo que nos havem recomtat; quar motas veguadas fan venir sobre les homes malautias grans las quals son pus dificils que sian trinquadas, e las razitz de lor remaugudas totas, o alcunas de aquelas, o que extrayguas aquela am alcus osses de la mandigula ayssi cum motas veguadas havem testificat.
E aprop la eradicacio de lu sia lavada la boca am vi caut o vi agre am sal.
E si endeve fluxs de sanc per aysso, ayssi cum motas veguadas endeve, lahoras trissa alcuna quantitat de zegi e aspergeys sobre la plagua, e si no confereys aquel zegi, cauteriza.
La forma de las forceps e tenalas subtils am las quals es mauguda la dent al comensament sia de longua extramitat, de breu manubre e gros, per so que no sian doblatz quan am aquels deves obrar.
E sian ayssi cum vezes de gros manubre entro que quan estrenhas am aquelas no sian dobladas, sian breus extramitatz.
E sian faytas de ferr de India descentment faytas de dreytas extramitatz, e en las extramitatz de aquelas sian dentz de las quals las unas intron en las autras e estrenhan per constriccio descent fort, e alscunas veguadas las extramitatz de aquelas sian la forma del bec d’un auzel le qual ha nom ciconia, so es guanta, e son de fort constriccio.
