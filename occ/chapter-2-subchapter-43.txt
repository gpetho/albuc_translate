 Capitol .xliii.
De seccio del pilhot del apostema accident dintz le guolayro.
 Diyssero les antics aquesta seccio en le epilhot, e no vist alcu hom en nostra terra que aquela aia fayta.
E aquesta es la inscriptura del sermo de aquels.
Mays en les homes haventz esquinencia, cove que sia esquivada la extraccio del epilhot, cum per aquo no sia fayt juvament per so quar totas las venas e las majors del malaute so aqui.
Mays en aquels que han apostemas cautz en la boca o guolayro o dos aurelhas, quan la malautia no es en la cana, cove husar de la seccio de epilhot a fugir la perdicio la qual es fayta per perfocacio.
Donc cove quan volem aquo, que inscidam le epilhot dejos tres cercles dels cercles del epilhot, o quatre am petita seccio per la latitut en aquel que es entre dos cercles per quantitat, que la seccio sia en ciphac, no en la cartillage, e aquest loc es convenent a seccio, quar es privat de carn e les vayselhs de sanc de lu son luhen.
E si le metge es pauruc, cove lahoras que extenda la codena del golayro am onci, e aprop fenda la codena entro que pervengua a la canal, mays evite les vaysels de sanc si vetz de aquelas alcuna causa.
E aprop inscida li ciplach segon que havem recomtat; e es significat sobre la seccio de la canal per le flacma le qual es de aquela eyssit am aquo que es de lu disromput e per la abscizio de la votz.
E layssa la plagua uberta per alcun temps.
Donc cum la hora es remauguda en la qual perforacio es temuda, agregua doas labias de la codena de la plagua, e cus aquela sola ses la cartillage.
E aprop administra medicinas que fan naysser la carn entro que sia sanat.
 E diyssec Albucasis que la summa del sermo le qual havem recomtat, exposicio no es sino que veias que alcus de aquetz apostemas ja han opilat lo guolayro del malaute, e le malaute es vengut entro a mort, e le ale de lu es entresecat, e alcus van a inscidir le epiglos per so que respire le malaute sobre le loc de la plagua per alcuna respiracio, e sia salvat de mort.
E per aquo comandero layssar la plagua uberta entro que sia consumida la malicia de la malautia; e es la malicia de lu per tres dias; e donc lahoras comandero cosi la plagua, e cura aquela entro que sia sanat.
 E aquo que yeu he vist per mi meteys, es que una sirventa pres un cotel e mesec le en le sieu golayro e inscidic am aquel una partida de la cana del pulmo, e yeu fu apelat a la curacio de lu, e atrobegui la mugen ayssi cum es mugit del moridos, e descubrigui la plagua e atrobegui le sanc le qual era yssit de la plagua petit.
Donc yeu fo confessat que aquela no havia inscidit vena ni guidegi, e le vent yssia de la plagua, e curegui aquela entro que foc sanada.
E no accidic a la sirventa si no rauquiera en la votz, e aprop alcus dias retornec ad miloracio de las suas dispozicios.
E ara dic yeu que en la seccio del epilhot no ha temor.
