Â¶ De incisione Vitium.
Caput XCII.
Uites sunt Venae inuolutae, grossae, plenae superfluitatibus melancholicis quae accidunt in pluribus membris corporis: et plurimum euentus earum est in cruribus, praecipue in cruribus iter agentium et laborantium, et portantium.
Oportet ergo ut administres excussionem corporis ex cholera nigra aliquotiens excussione forti.
Deinde phlebotoma patientis eas basilicam.
Curatio uero earum cum ferro, est secundum duos modos.
Vnus eorum est, ut secentur, et extrahatur sanguis niger.
Et modus alter est, ut eleuetur Vena, et extrahatur tota.
Sectio uero eius est secundum hunc modum.
Embroca crus in primis cum aqua calida multum, donec resoluatur sanguis grossus faeculentus.
Deinde stringe crus infirmi a superiori parte coxae eius, usque ad inferiorem partem genu cum uitta.
Deinde seca uenam in loco uno, aut duobus, aut tribus sectione ampla.
Deinde eleua, id est, extrahe sanguinem in manu tua ab inferiori parte cruris, usque ad sursum, et a superiori oportet ut phlebotomes infirmum in primis.
Deinde seca unguem cum usque inferius: donec egrediatur ex sanguine quantitas quam uides sufficere, et quam tolerat uirtus infirmi.
Postea liga eam: et praecipe ei, ut abstineat a cibis generantibus choleram nigram: et itera euacuationem et phlebotomiam, quando implentur Venae, et nocet illud infirmo.
Eleuatio autem eius est secundum hunc modum.
Rade crus infirmi, si in ea sunt pili multi.
Deinde intromitte ipsum in balneum: aut embroca ipsum in crure eius cum aqua calida, donec rubeat, et exuberentur Venae: aut exercitetur exercitio forti, si non est ei praesens balneum, donec calefiat membrum.
Deinde seca cutem in directo uenae sectione per longitudinem: aut in ultimo eius apud genu, aut in inferiori parte eius apud calcaneum.
Deinde aperi cutem cum uncinis, et excoria uenam ab omni parte, donec appareat sensui: et est apud apparitionem eius, quod uides eam rubeam ad nigredinem decliuem.
Cum ergo uadit ex cute, uides eam albam quasi sit chorda.
Deinde intromitte sub ea Radium, donec quando eleuatur et egreditur de cute: suspende eam cum uncino caeco, leni.
Deinde seca sectionem aliam prope illam sectionem tribus digitis.
Deinde excoria cutem a superiori parte uenae, donec appareat.
Deinde eleua eam cum Radiis sicut fecisti, et suspende eam cum uncino alio, sicut fecisti in primis.
Deinde seca sectionem aliam, aut sectiones plures, si indiges illo.
Deinde eleua, et incide ipsam ultima sectione apud calcaneum.
Deinde extrahe eam ad sectionem quae est supra eam.
Et fac illud, donec extrahas eam ex sectione quae est superior, uel altior sectionibus omnibus, donec quando egreditur tota: tunc incide eam.
Si autem non obedit tibi ad extrahendum, et eleuandum: tunc intromitte acum cum filo forti duplo, et liga eam, et extrahe ipsam: aut intromitte sub ea Radium: et reuolue manum tuam ad omnem partem, donec egrediatur.
Et caue, ne incidatur.
Nam si incidatur, fit difficile tibi eleuare eam ualde, et ingreditur super infirmum ex ea nocumentum.
Cum ergo extraxeris eam totam: tunc pone super locum uulnerum lanam submersam in uino et oleo rosato, aut oleo: et cura ipsum, donec sanetur.
Quod si Vitis est contracta, habens tortuositatem cui sit inuolutio ad partes, et non est sicut diximus secundum rectitudinem: tunc oportet ut findas super eam ad omnem partem tortuositatis eius, et loca inuolutionis ipsius.
Deinde suspende eam cum uncinis, donec eleues eam totam: et caue apud sectionem tuam super eam ne incidas uenam, aut uulneres: nam difficile fiet super te eleuare, uel extrahere eam.
Conserua ergo prudentiam tuam.
Forma Incidentis quo sanatur Vitis.
Forma Vncini caeci.
Non est ei curuitas sicut reliquis Vncinis, neque est acutae extremitatis, ut non uulneret uenam: et est grossae flectuositatis, lenis: quoniam si esset subtilis, incideret uenam subtilitate sua: imo sit ei superflua grossitudo, sicut diximus.
