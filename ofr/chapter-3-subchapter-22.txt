dou membre tort aprés la santeit
Quant li membres est tors aprés la restauration, et li os brisiez apert, et li forme dou membre est laide, toutevoie ne pert mie son ovraige natureil:
si ne croire mie les folz qui dient c’on doit brisier lou membre tout de noveil, et maint fol mire ont ce fait en nostre terre;
et cist ovraiges est blamez, et en vient grans malz, et par aventure li mors;
toutevoie, se li nodations et li torture sont fres, si covient k’il soient arosez d’aigue chaude, ou herbes mollifians soient cuites, si com foilles de vismalve, et racines, et mellilote, et semblans choses;
et li fai I emplaustre mollificatif, si com dyaquilon bien fait, et tu pren le muscillaige de vismalve, et la confit avec graisse de geline ou oile de sisament, et fai emplaustre sus;
ou tu pren figues graisses, et les broie avec fien de colon, et semblans medicines que amenuisent le soudement.
Et aucune fois est ostee li nodacion por froter continuelment et longement a mains moistes.
Et soit amenistrez movement au membre chescune houre.
Et se li tortuositez est enveillie et endurcie, ausi com piere, et besoins est de l’oster au fer, si la covient coper jusc’a l’os, a l’incisoire subtil legierement;
et mettre cusenson et estude en la cure.
