de la dislocation dou talon
Li talons est aucune fois esmeus, et aucune fois desaluez plenement, et dedens et defuer.  
Et li signes si est que li cheville est enflee, et tent avant a la partie ou elle est desaluee:  
li ramenemens si est legier, et le doit on estendre legierement a ses mains quant il est esmeus soulement.  
Et quant il est desaluez dou tot, si covient que tu faices seoir le malaide droit, et le tigne .i. ministres fors par la jambe, desus la cheville;  
puis trai le piet a toi a ta main destre, et puis a la senestre .ij. fois, puis l’estent en haut, et boute bellement lou piet en haut;  
et fai ce .ij. fois, si com nos avons dit, em boutant et en traiant lou piet; s’elle revient, c’est bien; se ce non, si rencomence l’ovraige, car il revient;  
et s’il ne puet revenir ensi, si fai gesir lou malaide sor son dos sus terre, et fiche .i. passeil fermement en terre entre ses cuixes, et lie drapelz entor, qu’il ne blece lou malaide;  
puis teigne li ministres la cuixe, et uns autres ministres estende lou piet a ses mains ou a .i. liien, k’il lie sus le col dou piet;  
puis estende chescuns ministres igalment, et li passelz soit adés entre les cuixes dou malaide por retenir le malaide quant on l’estent;  
puis mette li mires igal la dislocation a ses mains, et uns autres ministres teigne la jambe sainne au desoz, et li dislocation revenra hastanment.  
Et quant elle iert a point, si met l’emplastre et estoupes sus, et l’estrain forment, et lie lou piet a la jambe, et warde les ners qui sont sus la cheville derrier, que li liiens ne soit trop estrois;  
puis le laisse .ij. jors ou .iij., et se li liiens amolist, si l’estrain; puis le deslie au tier jor ou au quart, et deffent a aler lou malaide par .iiij. jors;  
et s’il va devant cel termine, ce n’est mie seurtez qu’il ne desalue encor.  
Et se apostemes chaus i vient, si covient que tu l’apaises, si com nos avons dit autre part, tant qu’il soit sanez.  
