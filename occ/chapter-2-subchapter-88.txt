 De cura sinuum et qualitate clisterizationis cum medicinis.
 Quan accideys apostema en alcus membres carnozes e·l spazi de l’apostema es prolonguat entro que fa colleccio de sania, e aprop es romput e perforat, e es eyssida de lu la sania, e roman le loc vuoyt quays cum si era vayssel, e la codena que es desobre lu ayssi cum drap subtiliat, e no es pervengut a deriera corrupcio, e no inprimeys en le os o en nervi ni en liament, es apelat sinu, e no es nompnat fistula.
Mays empero si le spazi es prolonguat entro que la corrupcio enprema en alcun membre, lahoras es appelada fistula e no zukem.
 E la cura de lu es que inscidas aquela codena tota ayssi cum es revolvut, e majorment quan es subtiliada e es fayta cum drap, e comfizas que no adhereys al loc per la sua corrupcio.
Mays si tu speras que la codena adheresca e que aquela corrupcio no aja conseguit per deriera consecucio, e en la codena ha spassitut de cara, lahoras tu cura aquel am clisteri.
E es que consideras al sinu, e lahoras si es gran, e·l brac que yeys es de fetent odor, lahoras clisteriza aquel am medicament egipciac le qual es de oli e vi agre e ziniar recebent partidas enguals, e sian ajustadas en un vayssel, e sian coytas sobre le foc entro que’l medicament se fassa rog e pervengua a specitut de mel.
E aprop tu pren de lu aquo que es necessari e dissolveys lu am aygua e mel; e clisteriza am aquel le sinu, e strenh le orrifici de lu, e layssa la medicina en lu per la quantitat de doas horas.
E aprop extratz aquela am sprecio; e fay aquo per tantz dias entro que sia mundificat le sinu e sia remauguda la pudor.
E alcunas veguadas es clisterizat am aygua de cendre, quan no es a tu prezent aquest medicament; e es que tu prenguas la cendra de vitz, e met sobre lu aygua; e aprop cola aquela e clisteriza aquel am ela entro que te confizes que·l sinu lahoras es ostat.
E si le malaute no ha tollerancia sobre le medicament egipciac ni l’aygua de la cendre, lahoras clisteriza aquel am aygua e mel e quays sia mesclat ziniar trissat, e clisteriza aquel am vi e mel mesclat, quar de proprietat de mel es que mondifique e lave, e le vi fa adherir le sinu, e majorment quan en le vi ha superfluitat de stipticitat e de siccitat.
E cum tu fas aquo alcunas veguadas e te comfizes que·l sinu ja es remaugut, lahoras clisteriza aquel am aquo que fa naysser la carn en lu.
E es que prenguas de enguent dyafinicon e dissolveys aquel am oli rozat e vi stiptic; o que clisterizas aquel am alcunas medicinas e enguentz autres que hajan las proprietatz les quals ja he yeu scritz en le tractat dels enguents.
E si le orrifici del sinu es streyt en le qual no es recebuda la canula del clisteri, lahoras tu le amplifique aquel am ferr petit a petit, e pausa en lu calgua envolopada en enguent egipciac o en enguent basilicon entro que sia amplificat.
E semblantment si le orrifici es ample, lahoras tu agregua las labias de lu am sutura e layssa de lu quantitat en la qual intre le clisteri ses addicio.
E si le orrifici de lu del qual corr le brac es elevat a las partidas desus, lahoras secca aquel en le pus bas loc que es en lu per que le brac corra entro dejos, quar quan le brac es coartat en la preondeza de sinu la carn esser en lu engendrada.
E si no es a tu possible seccar le sinu entro al enviro del os pus bas segon que voles, lahoras te perforssa que prepares le membre am preparacio per la qual corr de lu le brac leugierament segon que es a tu apparelhat e que no sia en lu retengut alcuna causa del brac.
 E pren medicinas consolidativas que sian pausadas sobre le sinu convenientz ad aquo que vols exxten aquelas sobre drap de li.
E le drap sia de tan gran quantitat cum fa la comunicacio de tot le sinu; e aprop inscidey am las forfexs en le dreyt del orrifici del sinu un trauc pus ample un pauc que l’orrifici del sinu; e aprop exten sobre autre drap de li dels enguentz leons segon la quantitat del trauc, e pausa le sobre aquel per posicio longinqua del orrifici del sinu per que sia aleujat le eyssiment del brac de lu e no ostes le drap gran sino aprop alcus dyas una veguada.
Mays aquel que es sobre le orrifici del sinu, le qual remauguas en tota hora per so que yesca aquo que es ajust en lu del brac.
E per que sapias si aquo que corr de lu del brac es mot o pauc, o es digest, o es no-digest.
E am aysso tu considera le loc de aquel sinu, si en lu sent le pacient dolor o no, e si es en lu apostema.
E cum la tua medicacio es prolonguada en la tal manieyra, e vesas la matiera que es gitada sobre le orrifici del sinu ja adhereys, o se apropria adherencia, lahoras le mayti tu le deslia o le tertz dia, e quan deslias la plagua, lahoras muda le drap per autre e renova le enguent.
Mays si del sinu aprop lon spazi yeys virus subtil, lahoras no te desperes de la adherencia de li, quar la sanacio de lu se apropria, quar so alcus homes en les quals tarda generacio de carn en las lors plaguas, e de aquels so en les quals es fayt le contrari de lu.
 E si del sinu aprop motz dias es yssit brac indigest, lahoras sapias que·l sinu no adhereys; e si es tardada la adherencia del sinu e es la causa prolonguada, lahoras tu ajusta en exsiccacio de las medicinas, e si las medicinas so humidas en lor substancia e en la sua vertut, son seccas ayssi cum enguent dyafinicon, quan es en lu ajustada superfluitat de addicio de zegi.
E le mays derier am le qual es curat, es que prenguas de enguent dyafinicon e sia dissout en oli rozat, e sia sobre lu vojat vi antic engual en la sua substancia, e aprop comfeys aquel am lu, e usa de aquel.
E ja fa semblant en aquela accio, quan no y a brac, enguent dyafinicon, mel quan es coyt entro que sia engrossat, e usa de lu; o que prenguas mirra e aloen e enses, e trissa tot e polveriza sobre le mel quan es sus le foc, e aprop lineys aquo sobre drap e strenh aquel sobre le sinu; e lineys aquel am le mel le qual has cuoyt entro que es engrossat, e polveriza sobre drap e strenh aquel.
E alcunas veguadas so administratz am lu aristologia longua e razitz de lili celesti (e es lili celesti) e farina de errs e centaurea, e usa de aquels simples o ajustatz, trissa aquels e cribela e polveriza sobre le mel le qual he recomtat; e husa de lu.
 E si es prolonguat le sinu, e no es sanat per aquesta curacio, lahoras sapias que la corrupcio es en le preon de lu, e ja fa enquisicio en les osses o en les autres membres durs o als liaments; lahoras tu le cura am curacio fistular, ayssi cum desus es dit.
