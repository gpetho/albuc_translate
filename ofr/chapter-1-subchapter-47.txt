de meselerie
Li meseil sont aidiet aucune fois par cautere par grant aide, et meismement li maladie que vient de la putrefaction de fleume et de melancolie. Cant tu la vues cauterizer, pren warde se li maladie est au comencement, et s’ele est curee selonc ceu que nos avons dit en la division, et ne dessent ne ne demoure, et tu doutes que li corruption ne porpreigne tout le malaide, adonques li fai .v. cauteres sus lou chief: .i. emmi le chief a nouf, et l’autre vers lou front a la fin des chevous; et .ij. sus les .ij. cornes, et .i. derrierre sus le haiterel; et i laise tant ta main que li cauteres viegne jusc’a l’os, et tant que les escorces en issent fors si que les vapors des grosses humors s’en puissent issir; et le cauterize sus la mice selonc ce qu’il est devant.
Et se li meselerie est partout esparse; et elle pert manifestement, si covient que tu lou cauterizes de ces cauteres que nos avons dit ou chief, et .i. cautere en som lou neis, et .ij. cauteres sus l’espinee dou col, et .vj. cauteres sus l’espinee dou dos, et .i. grant sus la crupie et .i. autre delez, et .ij. sus les .ij. espaules; et .ij. sus les coutes, et .ij. sus les tendrons dou pis, et .i. sus chascune jointe des mains et des piez, et sus les fosses des mains; et te warde des ners que sunt sus lou derrien calcant, que tu ne les bruler; et aucune fois fait om cautere sus l’os dou poignil, et .i. autre sus l’os de l’estomac, et .i. autre sus lou foie.
Et saiches que quant plus i fais de cautere, plus li fais d’aide, et mues li profite; et saiches que li malaides ne sent point de dolor au cautere si com li sain le sentent, por ce que li cors est ja toz corrumpus. Et covient ke li cautere soient grant et petit selonc les membres et les jointures, selonc ceu que vos lou troverez en manieres des fers. Aprés cure lou leu de farine de veces avec miel et autres cures tant qu’il soit saneis.
