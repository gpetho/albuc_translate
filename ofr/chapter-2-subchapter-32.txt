Quant li dent apperent ne mie selonc lou cors natureil, et li forme est laide, et meismement en femmes puceles, si covient que tu saiches se li dens est neis aprés lou dent, et n’est mie en droit leu, et on ne lou puet soier ne limer: adonques lou raie; et s’il est aers avec lou dent, si prent cest estrument dont ci est li forme, et est semblans a .i. petit bec, et soit de fer inde agut en som:
Et lou cope poc et poc em mains jors por la duresce dou dent, et por ceu que tu ne mueves les autres, et s’il est apparans c’on le puisse limer, si lou lime d’une teil lime com ci est li forme:
et est ausi com li lime de coi on fait les aguilles; et en lime lou dent poc et poc em mains jors legierement, si qu’il ne se mueve tant qu’il chiece; puis la plaine en la fin a tout aucun raseur, et se li dens est trop trenchans et il blece la lengue, si covient limer l’aspreteit tant qu’il soit igalz, si qu’il ne blece la lengue ne ne corrompe la parole.
