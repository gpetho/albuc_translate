 Capitol .liii.
De curacio de cranc.
 Ja havem dit, en la divisio, de specia de cranc e en qual manieyra es via a la curacio de lu am medicinas, e que es squivador en lu la curacio am ferr per so que no sia ulcerat; e havem dit cranc engendrat en la mayra e cautela de la curacio de lu.
 E diyssero les antics que alcunas veguadas cranc es en loc on es possibla la eradicacio de lu, ayssi cum de cran le qual es en las mamillas o en la coyssa e a lor semblantz dels membres allocat a estrayre tot aquel, e majorment quan es comensant petit.
Mays quan es antiquat e es gra, no cove que te propries a lu, quar yeu non pogui sanar de aquel alcu ni no he vist autre, ni que sia pervengut ad aquo.
 E la operacio en lu es quan es allocat ayssi cum havem dit, es que tu precedescas e laysses le malaute e purgues de colera negra alcunas veguadas, e aprop sagna aquel, si es atrobada replecio manifesta.
E aprop prepara le malaute am preparacio en le qual sia locat am operacio, e aprop prohiceys en le trauc uncis les quals cove ad aquel; e aprop concava de tota part am la codena sego bona perexcrutacio entro que no romangua alcuna causa de las razitz de lu.
E layssa correr le sanc, e no abscidas aquel leugierament, e exprem les locs, e abstergeys le sanc gros tot am la tua ma o am instrument am le qual es a tu possible dels instruments.
Mays si a tu fa contrarietat de sanc gros inscizio de vena o de arceria, lahoras cauterisa aquela entro que·l flux del sanc sia cessat, e aprop cura aquel am l’autra curacio entro que sia sanat.
