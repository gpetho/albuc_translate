Quant par la cause de melancolie sunt les superfluitez ou les moistors corrumpues et fleume grosse, adonques lou cauterize de teils cauteres com nos avons dit a celui qui ait paralisie.
Et se par la cause de melancolie est li superfluitez declinans a melancolie, et est li cors dou malaide moistes, adonc li done a boivre chose par coi li cervelz soit mundifiez, selonc ceu qu’il est devant en la division.
Aprés reis lou chief dou malaide;
aprés fai I torteil de lin bien fait, ausi com I cercle, si le met emmi le chief;
et li malaides sié croisiez, et soit bien tenus de toutes pars;
aprés presente le linement, et vaut mues de burre de berbis ancien;
et lou chaufe a feu tempreement, si que li dois s’on li boute le puisse soffrir;
aprés vuide le cercle par dedens emmi le chief, et lou laisse refroidier;
et fai ce a malaide chescune semaine une fois avec autre governement boin, tant qu’il soit sanez.
Ou se tu vues cauterize lou en faisant poins plusors a tot le cautere.
Ceste maniere de cautere amoistit le cerveil igaument;
et puis met sus coton moilliet en burre et en graisse de geline.
