 Capitol .xl.
De cauterizacio de la dislocacio de l’anqua.
 Quan humiditatz moucozas so efundudas a la partida de la anqua, e so faytas causas del yssiment del sieu loc, e senhal de lu es que la coyssa es prolonguada sobre l’autre quan so comparadas entre lor.
E le loc de la dislocacio es atrobat en lu quays boyt.
Adonc cove que cauterizas le malaute sobre la partida de la anqua de lu am cauteri a sercle semblant, pus que tu auras senhat am tenta en le cercuit de la partida ayssi cum es revolguda, e per so que la partida caia el mieg loc del cercle.
E sia le cauteri del qual precedit la forma en la cauterizacio del estomac.
E si aquest cauteri no es a tu present, lahoras cauteriza aquel am tres cauteris am cauteri olivar gran.
E sia fayt le cauteri segon la quantitat de la ispicitut de tota la codena; e aprop cura aquel entro que sia sanat.
