 De fleubotomia de las venas.
 Las venas de fleubotomia de las quals corr costuma de fleubotomar so xxx, de las quals so en le cap xvi, so es doas venas pulsatils las quals so aprop las aurelhas, dic alhasisain; doas herbas que so en les dos templars apparentz; e doas venas que so en dos lacrimals de dos huels que son appeladas aspicientz; e la vena preparada en le mieg loc del front, e la vena que es en la extremitat del nas; e doas guidegi que so al col; e doas venas que so en la labia desus; e doas venas que so en la labia dejos; e — aquestas so las venas que so appeladas algelic —; e so doas venas que so dejos la lengua.
 Mays las venas que so fleubotomadas en les brasses so v; quar de aquelas es una cephalica, e es deves le latz silvestre; e le poble appela “la vena del cap”, e sorda, e es vena migiera, e es composta de un ram de la basilica, e de autre ram de la cephalica; e nomna aquela le poble “vena de tot le cors”, e basilica es vena la qual es pausada en le latz domestic, e es nomnada “citillar”, e nompnan aquela les vulguars “vena del ventre”; e funis del bras, e es pausada sobre le focil, e es aquela en la qual es fleubotomat, e es aquela que appar sobre le poutz per apparicio manifesta; e salvatella, e es la vena que es entre lo dit auricular e·l pus petit dit, e so en lu dos ramps.
E en le pe e la camba so tres venas; la una de aquelas es que es dejos la curvatura del denolh del latz silvestre; e la segonda es sophena, e·l loc de lu es dejos la camba del latz domestic; e la vena sciatica, e·l loc de lu es dejos la camba del latz silvestre; e en la camba son autras venas semblantz ad aquelas.
 Le juvament de las venas que so aprop las aurelhas es a cataris antics e emigranea e sahafati e ulceracios del cap malas antiquas.
E la qualitat de sagnar aquelas es segon que yeu recomti a tu: es que sia ras le cap del malaute, e sia freguat le cap del malaute en le occipiti en le loc de amdoas las venas am drap ample am bona fricacio; aprop strenha le malaute le sieu col am una benda entro que apparan las doas e les locs de lor so aprop las aurelhas en dos locs depremegutz del cap; e quereys aquela am le tieu dit, e si tu sentes le pols de aquelas am le dit tieu, aqui senha am tenta.
Aprop tu pren la lancea cutellar, e es aquela que es inscident, e aprop tu intromet aquel dejos la vena en la codena entro que·l fleubotomi vengua al os.
E aprop eleva la tua ma am la vena e la codena a las partidas desus e inscideys la vena am inscizio inscident.
E sia la longitut de la inscizio la quantitat de dos ditz ajustatz o entorn de aquo; e fay yssir del sanc atant quant voles.
E aprop strenh am pulvils e layssa aquela entro que sia sanada.
E ja e precedit en le comensament del libre la inscizio de aquelas e de lor la cauterizacio.
 Mays de las doas venas arterias que so als templars le juvament de la fleubotomia es a emigranea antiqua e sode malvada e obtalmia assidua e cors de superfluitatz acutas effusas als huels.
E la qualitat de fleubotomar aquelas es segon que yeu recomti a tu: constrengua le malaute le sieu col mot entro que apparan las doas venas al sentiment per appericio manifesta e sia demonstrat le pols de lor dejos le tieu dit; e lahoras tu senha am tenta.
E aprop tu eleva la codena desobre la vena a las partidas desus am le tieu dit indic, e intromet le fleubotomi inscident dejos, e eleva la vena en sus; e inscidey aquela ayssi cum has fayt en las doas venas autras; e fay correr del sanc segon la quantitat de la tua necessitat.
E aprop deslia la coartacio del malaute, e pausa le tieu dit sobre la vena per una hora, e aprop pausa sobre aquela coto e pulvils e strenh aquela desus am fort constriccio, e layssa aquela entro que sia sanada.
E ja es precedida la rememoracio de lor, e de aquelas la inscizio, e la atraccio en le comensament del libre.
 E donc le juvament de fleubotomia de la vena del front es aprop la fleubotomia de la cephalica a las malautias antiquas de la cara e a emigranea e rogor e ulceracios fetidas.
E la qualitat de la fleubotomia de lu es segon que yeu recomti a tu; so es que·l malaute strenha le sieu col am una benda entro que apparesca la vena; e aprop pren le insturment le qual es nompnat fossori del qual aquesta es la forma de lu:
 Pausa la puncta eminent la qual es al cap del fossori sobre aquela vena e percuteys sobre lu am penche o am autre causa en la manieyra de lu, e layssa lo sanc correr segon la quantitat la qual voles; e aprop deslia la perforacio del malaute e strenh aquela entro que sia sanada.
E alcunas veguadas es uberta am fleubotomi lat, empero no cove que·l fleubotomi sia de acuta extremitat ayssi cum les autres fleubotomis, abantz sia de lada extremitat, e fleubotoma aquela segon le tranvers, quar le os es propda e fort leu trencaria en lu le fleubotomi quan es subtil.
 Mays le juvament de las duas venas que so als lacrimals de dos huels per scabia del huels per rogor e sebol en les huels, e a las malautias de la cara.
E la qualitat de la fleubotomia es que·l malaute strenha le col sieu am una benda, e aprop fleubotoma aquelas, e tu sias stant sobre le cap de lu.
E sia fayta la fleubotomia segon le transvers a longitut un pauc am fleubotomi pauc, quar en le loc no es carn; e si le fleubotomi es subtil, fort leu la extremitat de lu es trencada.
E aprop fay correr del sanc atant quant es a tu necessari, e pausa sobre aquelas coto, e strenh aquelas per una nueyt, e aprop deslia aquelas.
Mays le fleubotomi de la vena del nas es conferent a febre acuta e a soda vehement, e a las malautias de la cara e emigranea e rogor que accideys en la cara, e majorment quan es antiqua.
E la qualitat de la fleubotomia de lu es que·l malaute strenha le sieu col e aprop te le sieu nas am la tua ma sinistra, e pren le fleubotomi subtil lonc e fica aquela en le mieg loc del cap del nas segon rectitut, quar la vena no appar al sentiment aqui, e quar le sanc comensa a fluir tantost.
Cove que tu ultimes la tua ma am le fleubotomi petit a petit e fassas correr del sanc segon la tua necessitat; e aprop lia aquela per una nuoyt, quar aquela es restaurada leugierament.
 Mays le juvament de la fleubotomia de las doas guidegui a constriccio de ale e a comensament de lepra e a motas malautias e inpetige e malas ulceracios corrosivas ayssi cum herpotromeno.
E la qualitat de la fleubotomia de aquelas es que el malaute strenha dejos quascuna en le sieu col am liament; e estia le artifexs sobre le cap del malaute, e le malaute sia sezent sobre una sezela.
E aprop fleubotoma la vena al lonc am fleubotomi ample petit a petit; e aprop extratz de sanc segon temprada quantitat o segon aquo que vezes de necessitat que es ad aquo; e aprop fay semblant del autra vena.
E aprop deslia le liament e strenh las doas venas am strictura migiera per so que·l malaute no sia prefocat, e laysa entro al mati quar la plagua es sanada.
 E le juvament de la fleubotomia de las venas algerich, comfereys a petitas apostemas e pustulas de la boca e corrupcio de las gengivas e malas ulceracios e fissuras, e a malas ulceracios que so en le nas e en le circuit de lu.
E la qualitat de la fleubotomia de aquelas es que fases cezer le malaute denant tu, e strenh le col de lu am una benda, e aprop revolveys las labias de lu e reguarda a doas venas de las quals la una es de la dextra de la labia e la segonda de la senestra; e la demonstracio de quascuna es per la negror de quascuna de amdos, e aquo mays es quar en le circuit de aquelas so venas menudas negras; e adonc inscideys cascuna per inscizio inscident.
Mays si dubitacio es dejos tu, e no sabes qual es de aquelas, lahoras tu enten a inscisio de la major de aquelas, e de la pus manifesta de aquelas.
E fay le semblant de las doas venas que so en las labias desus.
Mays costuma corr mays a inscidir las doas venas que so en la labia dejos.
 Mays de doas venas que so dejos la lengua le juvament es aprop la fleubotomia de la cephalica a prefocacios que so en le guolayro, a la malautia de la uvula, e a malautias de la boca.
E la qualitat de fleubotomar aquelas es que segue le malaute entre las tuas mas denant le solel, e eleva la lengua de lu, e reguarda dejos la lengua, de la un latz de lu vena e del autre latz vena, e la color de quascuna es declinant a negror.
E adonc fleubotoma quascuna; e guarda te que no ultimes la tua ma en fleubotoman aquelas, quar dejos aquelas so arterias.
 E las tuas venas que so fleubotomadas en le coyde so en las quals corr costuma en totz les homes, e la fleubotomia de lor es fayta segon dos manieyras, o pongen am le fleubotomi mirtilat o olivar a subtilitat declinant; o secsar am fleubotomi cutellar, e apelha si alnessil, e aquesta es la forma de lu:
 E aquest alnessil es que conveneys a seccio e de aquels so specias latz e subtils segon la amplitut de las venas e segon la strictura de aquelas.
 Forma de fleubotomi mirti:
 sia le latz de lu ayssi cum vezes, e conveneys a obrir las venas concavas plenas procedentz apparentz grossas, e ad aquelas que conteno sanc gros torbat.
 E aquesta es la forma de fleubotomi olivar:
 E aquest fleubotomi es de menor latitut e de pus subtil extremitat, e conveneys a fleubotomia de venas subtils que conteno sanc subtil citri.
 Mays le juvament de la fleubotomia de la vena basilica la qual es una de tres venas: quar extratz le sanc de las malautias que so dejos le guolayro e·l col, e de aquo que siec le pietz e·l ventre.
E conveneys al fleubotomador, quan fleubotomia aquela, que guarde be aquela e sia sobre-temor en aquela, quar dejos lu ha arteria, e si erra e ajusta en la punctura del fleubotomi, inscidira aquela arteria e accidira fluxs de sanc, per so que cove que no fleubotomes aquela am fleubotomi pungent, abantz sia sectant cum alnessil.
E si no appar la basilica per apparicio manifesta, lahoras cove que tu laysses aquela e que tu mudes a la autre, o que cerques alcun ram sieu; o que fleubotomes en loc de lu finis del bras, quar aquela es manifesta; e secsa aquela am fleubotomi alnessil ayssi cum havem dit.
Mays si tu voles la fleubotomia de lu meteyssa, lahoras cove denant la strictura del bras que toques le loc entro que conogues le loc dels pols, e aprop senha sobre lu am tencha; e aprop lia le bras e secsa la vena am seccio concava am fleubotomi alnessil ayssi cum havem dit; e guarda te que caja la percussio per alcu spazi del loc de la arteria.
E quan tu vezes, cum strenhes le liament, imflacio en le loc que has senhat am tencha, lahoras aquela inflacio es inflacio de la arteria, e donc squiva aquela.
E si vezes le sanc fluir en la fleubotomia ayssi cum aurina de enfant, e·l sanc es subtil rog, lahoras sapias que es del sanc de la arteria; e lahoras tu coyta e pausa le tieu dit sobre aquel per lonc spazi; e aprop osta le tieu dit, e si lo sanc es abscindit, quar motas veguadas es abscindit, lahoras tu strenh le bras e layssa aquel.
E guardes le malaute de la moccio de lu, e sia sobre-temor de lu e no maugua aquel per alcus dias entro que sia sanat.
Mays si le sanc no es abscindit, e vezes que deves tu no es present medicina ad aquo, lahoras tu inscideys la arteria, si appar a tu; quar la extremitat de lu es contrayta, e es abscindit le sanc; o que prenguas scorsa de fistic, e fen aquela, e pren la una maytat e strenh aquela sobre le loc de la vena am strictura descent am liament e am pulvils entro al autra dia.
E lahoras si le sanc es abscindit, bo es; e sino, lahoras cura aquel am aquo del qual es precedit a la rememoracio del loc de las polveras abscindentz flux de sanc.
E la abscizio del sanc de lu es dificil en motas disposicios per le loc petit de la plagua e la possibilitat del liament del bras.
 Mays de la vena fusca la fleubotomia es juvament que extratz lo sanc de la partida subirana del cap e a la partida dejos del cors; per aquo quar es composta de ram de la basilica e de ram de cephalica, ayssi cum havem dit.
E cove al fleubotomant aquela que sia sobre-temor en la fleubotomia de lu, quar dejos aquela es un nervi; e adonc si ajusta en la punctura del fleubotomi e atroba le nervi, accidira a lu stupor, e es difficil la sanacio de lu, e fort leu no es sanat de tot, E aquest nervi motas veguadas apar al sentiment; e si es ocultat ad alcus homes e es subtil e no es monstrat, lahoras cove que tu pauses le fleubotomi am le qual tu fleubotomas am seccio de alnessil, e evita le nervi am la tua fortalesa.
E si la vena es entre dos nervis, lahoras tu fen la vena en la longitut.
 Le juvament de la fleubotomia de la vena cephalica es que atratz le sanc del cap e comfereys a las malautias dels huels.
E cove en aquest propriament, si vols que la fleubotomes pungen am fleubotomi olivar o am fleubotomi mirti; quar es la pus salva de totas las venas, quar no es dejos lu arteria ni nervi.
Mays empero conveneys a tu deves la fleubotomia que guardes que am le fleubotomi no punguas le cap del lacert tant solament, e cerques le loc pus leugier, e no notz a lu, si no es atrobat am la percussio primieyra que sia sobre aquela am fleubotomia alcunas veguadas.
Mays empero fort leu es apostemat en alcus homes, quan no es fleubotomat en la primieyra percussio, mays no notz en re aquel apostema.
 Mays la qualitat de la fleubotomia de aquela e les accidentz de lu so motz, en les quals te cove cogitar en lor rectificacio.
Le primier de lu es del qual cove que sapias que fleubotomia no es aministrada sino en conservacio de sanetat e per speransa de lu e cautela de aveniment de malautias, e que sia fayta fleubotomia en la una de las venas que so en le coyde, so es: cephalica, fusca e basilica; e que sia fayta fleubotomia al comensament de primaveyra, sobre dejun en primaviera e autunppne, e en invern aprop la comestio, quan apparo significacios de replecio.
E sia fayta fleubotomia e le tertz dia o al primier pus que del jorn siran passadas tres horas.
Mays fleubotomia que es aministrada, mays quan provoca convenencia e necessitat ad aquo, o de nuoyt o de dia, en tota hora e en tot temps.
E cove que efant no sia fleubotomat entro que aja xiiii ans, e femna que sia prenhs no sia fleubotomada sino del quart mes entro al sete, e les viels no sian fleubotomatz les quals ja han passatz lx ans.
E cum alcu vol esser fleubotomat per qualque manieyra sia, cove que mondifique les sieus budels denant la fleubotomia am clisteri leon, si en aquels ha mota fenda retenguda, per so que las venas no atiro las superfluitatz en la fleubotomia dels budels, que son puridas, e que no noguan als membres principals.
E no sian fleubotomatz les pascientz naucea sacertiva e crapula, ni evasent de malautia ni de ebretat entro que aquo sia remaugut aquo de lor, ni malaute de ydropici, e mays que fleubotomia sia temuda aprop colica passio e aprop vomit, e aprop cos de ventre, e aprop multiplicacio de coyt e de trebal e de exercici de dejunis o de vigilias e de tota causa que dissolveys la vertut, o sia corpore28 o animal.
E aprop considera en subtiliacio de humos denant aquo si le sanc es gros, am viandas e beures, e am medicinas si aquo es a lu possible ad aquo.
E aprop intre en banh si alcuna causa no prohibeys, o sia excersitat per alcun exercici per so que·l sanc sia subtiliat.
E pausa la fleubotomia de lu en le pietz del dia, so es enviro la hora de tercia, ayssi cum havem dit.
E perforsa te que·l pietz de aquel sia guardat en aquel dia de totz mals accidentz animals, ayssi cum es angustia, ira, temor, e de totz accidentz corporals, ayssi cum es trebal e pena superflua e coyt e semblantz a lor.
E a la sua sezelha fassa esser presentz las causas en le us de la qual corr costuma dels homes am aromaticitat e odorament e am bals e semblantz ad aquels segon la cantitat de possibilitat.
E segua le fleubotomador sobre un coyssi que sia pus aut que·l coyssi de aquel que deu esser fleubotomat.
E aprop extragua le sieu bras, e fregue aquel am la sua ma le fleubotomador doas o tres veguadas; e aprop strenha le liament am correia e involva aquel doas veguadas.
E sia la strictura temprada, quar la strictura quant no es engual, o la strictura es am superfluitat, lahoras prohibeys de fluxs del sanc; o es am mollificacio, e lahoras prohibeys le cors del sanc eyssament.
E aprop la strictura, cove que aquel que deu esser fleubotomat fregue las suas mas ensemps entre lor entro que las venas sian imfladas, e sian declaradas al sentiment.
E aprop le fleubotomador unte le sieu fleubotomi am un pauc de oli antic propriament; e aprop pausa le sieu di indic de la ma senestra sobre aquela vena, dejos le loc del qual vol la fleubotomia, per que la vena fuja un pauc, e la percussio sia sessada quar de las venas es la qual atrobas ayssi cum corda fugent deves la fleubotomia, e de aquelas es que es plena de ventositat e quan pauses le fleubotomi sobre aquela es contrayta deves le fleubotomi, e es desceubut le fleubotomador; e le fleubotomi no uobre la vena, e si uobre, aquela es streyta.
E donc, per aquo cove que·l fleubotomador sia fermat e sia sollicit en totas aquestas causas.
E aprop depause le fleubotomi, mays si la vena es huberta en una veguada, lahoras bo es; e sino, tu itera aquo autra vaguada dejos aquel loc un pauc, o sobre lu am festinacio, si le loc no es apostemat.
Et si le loc es apostemat, o le malaute se spauresca, lahoras tu le layssa per un dia o per dos, e no strenha le liament, quar fort leu atirara apostema caut, ni no intre en banh.
E aprop itera la fleubotomia si la ama.
E si la apercio es petita e corr sanc subtilment, e temes que non yesca sanc la cantitat que voles, lahoras tu itera le fleubotomi en aquel trauc segon rectitut e ajusta en la appercio un pauc, e fay aquo am festinacio denant que·l loc sia apostemat, quar le loc es apostemat en motz homes deves pauca apercio.
Mays si vezes aquel ja apostemat, lahoras no iteres sobre lu, quar no escusa a tu alcuna causa; e pausa sobre aquel alcuna partida de la fenda de oli, quar alleuja le cors del sanc.
E es milhor en aquest loc que oli e que les autres olis.
E semblantment aministra fenda de oli en tota fleubotomia am la qual fleubotomes las venas deves la prohibicio de cors de sanc, e fan aquo tyriaca alfadoc e sagzenea quan es pausat de la una de aquelas sobre le loc, quar le sanc es subtiliat e es revolvut quan es gros.
E si en le loc de la fleubotomia es engendrat gran apostema, quar motas veguadas accideys, e majorment ad aquel que no es stat sangnat sino aquela veguada, o en la apercio de la vena pauca, e lahoras tu coyta, e pausa sobre le loc sponja infuza en aygua e sal, un pauc scalfada, e strenh aquela per una hora, quar es dissolvut.
E cove que fassa aquo aprop le yssiment del sanc de aquela vena am compliment de lu o de autra vena.
E si roman en le loc per alcus dias alcuna negror o viriditat, no notz aquo; e si voles, pausa sobre aquel alcuna causa de aloen e de mirra dissolvut, o alcuna causa de suc de mentastre o de calament o semblant de lu.
 E motas veguadas accideysso apostemas e eminencias deves fleubotomia de la basilica.
E donc pausa la tua ma sobre aquela, e si lahoras tu atrobas mollicia deves la tua compressio sobre aquela, lahoras aquela eminencia es malvada e mala; e adonc guarda te que pauses sobre aquela alcuna causa de aquo que havem dit, quar fort leu fluira de la arteria sanc.
E fay emplaustre am aquo en que es stipticitat, per que le loc sia endurat, e aprop cura aquel am l’autra curacio entro que sia sanat.
 E cove que extraguas del sanc a tot hom segon la quantitat de la sua vertut e segon la color vencent sobrc le sanc segon que appar.
Quar si le sanc es negre, lahoras tu le layssa yssir entro que sia rog; e semblantment si tu le vezes gros, lahoras tu le layssa yssir entro que sia subtiliat; e semblantment si es agut, entro que sia ostada la acuitat de lu.
E cove ad aquel que es ple e fort e ha necessitat de extraccio de sanc en una veguada, que sia amplificada la fleubotomia de la vena e le fleubotomi sia lat.
E en aquel que es freul, sia fayt le contrari de aquel, e cove que extragua aquel en tropas veguadas, e que le trauc sia streyt.
E le milhor que es administrat en fleubotomia de vena es que sia la seccio transversa, no punctura.
E aquesta manieyra de fleubotomia es salva de flux de sanc e de inscizio de nervi, e es pus lausabla e pus salva que fleubotomia segon latitut e longitut.
 E a la qual es acostumat sobrevenir sincopi deves la fleubotomia, e cove que tu cures aquel denant la fleubotomia am un petit de pa infus en vi de milgranas o de oximel simple scalfat; e extratz a l u del sanc en tres veguadas o quatre.
E si es enfregiditat de compleccio, lahoras prengua denant la fleubotomia pa infus en eyssarop de mirra o en eyssarop de mel aromatizat am specias ayssi cum am pebre, canela, gingiebre e semblantz, o en eyssarop aromatizat e mot odorant.
E si accideys sincopi deves la fleubotomia, e es causa de lu issiment de mot sanc, lahoras cove que prengua en beure aygua de carn e eyssarop mot odorant subtil; e use de aromaticitat am algualea, e sia linit le sieu pietz am aquela.
E usa de las autras causas que havem ditas en la divisio en le capitol de sincopi per evacuacio.
E qui vol eventar le sieu bras e dissolver le sieu sanc segonda veguada, cove a lu del qual la fleubotomia es per mota evacuacio, e la vertut de lu es freol, que evacue le sanc petit a petit, so es segon la quantitat de la vertut en les dias continuables.
Mays qui vol eventar le sieu bras, e gitar lo sieu sanc segonda vetz, e le sieu cors es fort, lahoras fassa aquo aprop vii horas o ix de la primieyra fleubotomia.
Mays qui vol atirar le sanc del cors sieu al contrari de la partida a la qual declina, cove que sia eventat en le segon dia o le tertz.
 Mays aquel cors en le qual es mot sanc ja scalfat e es acuit e fa accidir febre, cove que sia gitat de lu sanc en una veguada e sia de lu gitada gran cantitat e sia amplificada la apercio entro que accidesca sincopi, pus que tu auras conservadas totas las condicios de fleubotomia; e que pauses la tua ma sobre le pols de lu deves le cors del sanc, per que no endevengua mort en loc de sincopi, quar motas veguadas endeve aquo quan le fleubotomador es ignorant e negligent.
E no cove quan tu voles desliar le bras e evacua le sanc segonda veguada, cum ja sia claus le orrifici de la vena e sia fayt difficil issiment del sanc, que tu premas subre aquel am vehemencia e encurvat sia extendut leugierament, quar aquo es trop mal.
Habantz le layssa entro que sia fleubotomat segondament; o remau aquo am la acuitat del fleubotomi que es coagulat del sanc en le orrifici de la vena; o pausa sobre aquel de tyriaca alfarach, o de sagzenea, e comprem aquel am compressio leugiera entro que·l sanc sia fora yssit.
E si la vena es apostemada, lahoras layssa aquela e no la toques entro que·l apostema sia sedat.
E si necessitat te provoca a evacuar le sanc segondament, e no es excusacio, lahoras tu sagna aquel sobre aquel loc o en l’autre bras en autra vena.
 E la vena apelada “funis del bras” es fleubotomada en loc de la fusca o de la basilica, quan no so atrobadas o so amaguadas, quar es composta de aquelas.
E la qualitat de la fleubotomia de lu es que·l malaute intrometa la sua ma en aygua cauda entro que·l focil se enrogezesca e que la vena apparia manifestament.
E aprop sia strengut sobre aquel am liament am strictura migana; e aprop fleubotoma segon le tranvers petit, no latitudinalment ni segon la longitut.
E sia la apercio ampla e sia la tua fleubotomia am la qual tu fleubotomas aquela sobre la junctura de la ma un petit.
E si es prohibit le fluxs del sanc, lahoras tu itera la ma en l’aygua cauda e layssa le sanc correr en la aygua entro que consieguas la tua necessitat.
Mays si tu eras en les dias d’estiu, lahoras tu yest excusat de la iteracio de la ma en l’aygua cauda, e le mes es pausat le cors del sanc en aygua cauda en temps de yvern.
E la fleubotomia de aquesta vena es pus salva que de totas las autras venas, quar dejos lu no ha vena pulsatil, ni nervi.
 E la fleubotomia de la savatella de la ma dreyta es conferent a las malautias del fetge.
E la qualitat de la fleubotomia de lu es que tu strenguas la ma am liament o am la tua ma, pus que tu l’as mesa en ayga cauda, entro que la vena sia imflada e sia be demostrada al vezement; e aprop fleubotoma aquela transversan; e si inscidas aquela de tot no nozera aquo en re.
E conserve que no ultimes la tua ma am la fleubotomi, quar dejos lu so les nervis dels ditz denudatz de carn.
E aprop itera la ma en l’aygua cauda e laysse correr le sanc en aquela, quar si tu no iteras aquela en l’aygua cauda, le sanc sira coagulat en lo orrifici de la vena, e es prohibit de flux.
E cum es extrayt le sanc segon la quantitat de necessitat, lahoras tu pausa sobre la vena oli e sal, per que no sia consolidada coytadament; e semblantment cove que tu fassas en tot ram streyt.
 Mays le juvament de la fleubotomia de aquela de la ma senestra, es que es conferent a las malautias de la melsa.
E fay semblantment en la fleubotomia de lu ayssi cum has fayt en l’autra.
 E le juvament de la vena sephena de la fleubotomia es a las malautias que so en la partida dejos del cos, ayssi cum so malautias de la mayre, e a retencio de mestruas, et a las malautias dels ronhos e ulceracios de coyssas e de cambas antiquas, e a lor semblantz de las malautias.
E la qualitat de la fleubotomia de lu es que·l malaute entrometa lo sieu pe en aygua cauda e fassa sobre aquel fricacio entro que be apparen las venas; e lia sobre la junctura del pe am correia; e le loc de la vena le talo apparent deves le dit pous, e de aquela so ramificatz en la facia del pe motz ramps.
E donc fleubotoma le pus ample ram o dejos la camba deves le talo deves la agreguacio de lu, quar es milhor e pus sal.
E si fleubotomas aquela en la facia del pe, lahoras tu te guarda dels nervis que so dejos aquela sobre la facia del pe, e pausa la tua fleubotomia am la qual tu fleubotomas per le travers, quays cum si tu la volias inscidir.
E sia le fleubotomi vosil.
Mays si es prohibit le issiment del sanc; lahoras tu itera le pe de lu en l’aygua cauda e layssa correr le sanc en aquela entro que sia evacuat.
 E si le fleubotomador erra en la primieyra veguada, lahoras itera am le fleubotomi en sus un pauc, quar le loc es sal; e no temes de lu malician, mays que te guardes dels nervis ayssi cum havem dit.
E semblantment fay de la sophena del autre pe engualment.
 E de la vena sciatica, le loc ayssi cum havem dit es deves le talo dejos la cavilha de la partida silvestra.
E le juvament de la fleubotomia de lu es a dolo de anca quan es per sanc caut.
E la qualitat de la fleubotomia de lu es que·l malaute intre en banh, e festine e strenha la cueyssa de lu del latz de la ancha entro desus le talo desus quatre ditz an una benda longua subtil, quar no appar sino per aquo.
E donc quan appar, lahoras tu fleubotoma aquela segon cascun engen que es a tu possible e segon le tranvers, e es milhor; o inscidas aquela per inscizio o secces aquela per seccio, quar le loc de lu es sal.
E ela es en motz homes mot ameguada; e si atrobas aquela, e no appar al sentiment de tot, lahoras fleubotoma alcun ram de lu, e es aquel que appar en le dos del pe enves le dit auricular e le anular.
E guarda te dels nervis, e fay correr del sanc la quantitat que voles.
E aprop deslia la strictura e pausa sobre le loc de la fleubotomia coto e strenh le loc, quar leugierament es sanat.
