 De extraccio venae cruris.
 Aquesta vena es engendrada en las cambas en terras caudas ayssi cum al- Ategi en terra de Arabics e en las terras de India caudas e aridas de pauca teneritat e en las quals no nays erba ni aybre.
E fort leu es engendrada en autres locs del cors otra las cambas.
E la gestacio de lu es de putrefaccio que ve dejos la codena ayssi cum venen dedintz le cors serpentz e vermps e scarides e verms engendrantz entre la codena e la carn.
E senhal de la suscepcio de lâ€™adveniment de lu es de aquesta vena que accideys en la camba enflammacio vehement; e aprop le loc es vesicat; e aprop comensa la vena yssir del loc de aquela vesicacio quays sembla razit de planta.
E adonc cum appar de lu la extremitat, lahoras cove que tu envolvas sobre aquela una pessa de plom del qual sia le pes de una drac. entro a ii drac., e noza aquela e layssa le plom suspendut de la camba.
E tantas veguadas cum yeys de lu alcuna causa a las partidas defora, envolveys aquo em plom e noza aquel.
E si mot es prolonguat, lahoras tu inscideys una partida de lu e envolopa le romanent; e no inscidas aquela de razit entro que sia fora yssida, quar si inscideys aquela es contrayta e intra en la carn e fa accidir apostema e poyredura en le loc e ulceracio mala.
Per que cove que sia tractada suaument e sia extrayta petit a petit, entro que sia fora-gitada del derier de lu e no remangua de lu alcuna causa en le cors.
 E de aquesta vena es yssit en alcus homes que es en la sua longitut de v palms e de detz e ja es pervengut a mi que yssic un de xx palms.
E si es inscidida en la hora de la sua medicacio, lahoras intromet lo ray en le trauc de lu e perfora aquela am lonc trauc am le cors, entro que sia evacuat tot aquo que es en la materia, e administra putrefaccio del loc per alcus dias am medicinas; e aprop cura aquela per la curacio de apostemas.
 E aquesta vena alcunas veguadas ha motz ramps, e majorment quan apar a la junctura del pe o en le pe, e veno a lu motz orrificis, e es yssit de quascu orrifici ram.
E donc cura aquela ayssi cum havem dit en la divisio e am aquo que es desus dit.
