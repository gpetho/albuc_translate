de plaie et de dislocation ensamble  
Quant plaie vient avec la dislocation, et on la vuet restorer, maintes fois avient que li malaides muert:  
si ne soies mie presumptuous en la cure, se tu n’es saiges en l’art et tu ne l’as useit longement, et se tu n’es pitous et misericors et tardis, ne mie hardis;  
et use au comencement de choses apaisans aposteme chaut, et laisse le malaide en la main Deu, se tu n’i vois esperance de santeit;  
et quant tu i vois esperance, si ramoinne maintenant le membre au leu, ainsois que li apostemes chaus i viegne;  
et quant li membres est a leu, si aministre choses apaisans aposteme chaut, et cure la plaie, si com il covient, d’oignemens desiccatis;  
et se avec la dislocation a brisure, et os menus desevrez, si les oste, et fai ce que nos avons dit en maladies simples;  
et te garde d’entrer en voie de paour, selonc ce que j’ai dit, car ce te vaut mues selonc ton Creator, et por la saveteit de t’arme et de ton cors. Amen  
Explicit le romen de fisique  