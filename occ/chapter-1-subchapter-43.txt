 Capitol .xliii.
De cauterizacio al comensament de gilbositat.
 Motas veguadas endeve aquesta malautia als petitz enfantz; e senhal del comensament de lu en les enfantz es que accideys sobre lor estrectura en le ale eves la elevacio eÂ·l movement.
E atrobas en le derier espondil del dos e dels notz de lu que ja comensa a sobremontar sobre les autres spondils.
E donc quan tu vezes aquo e voles prohibir, lahoras cauterisa aquel am cauteri que sia cercle segon aquesta forma:
 que prengua le cauteri sobre tota partida del spondilh engualment.
E si vols, cauteriza en le circuit del spondilh am le cauteri de punt dos linhas o tres.
E sian les puntz propdas entre lor.
E aprop cura le loc entro que sia sanat am aquo que havem dit.
Mays guarda que cauteri no sia administrat en gelbositat que sia fayta per spasme de nervi.
