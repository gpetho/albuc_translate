des aigues de l’oil
Nos avons jai les semblances des aigues en la division, et ceu qu’il covient por percier; si en oevre selonc la santeit.
Il covient que tu faices seoir lou malaide entre tes mains croisiet, fuers de la lumiere por le soleil, et li lie l’oil sain et estreint mout fort; puis met la papiere de l’oil a ta main senestre se li eulz est senestres, ou a ta main destre se li eulz est destres; puis prent en ta main destre, se li eulz est senestres, l’estrument qui est apelez «almagda», ou a ta main senestre, se li eulz est destre; puis met la pointe de l’estrument delez la corone par la groissece d’un rait en celle blenchor de l’oil a la partie dou menor larmier, puis boute l’estrument qui est apelez «almagda» vertuousement, et trestorne ta main tant qu’il perce en la blenchor de l’oil, et sente que almagda viegne a la chose vuide; et covient que li mesure de la voie almagda soit au parfont de la mesure des l’espaice qui est des la prunele jusc’a la fin de la noirour; et c’est li corone de l’oil; si verras l’os en celle papiere por la clarteit de la toile cornee, et pues met l’estrument jusc’a leu ou li aigue est, puis l’espresse desoz une voie aprés autre.
se li aigue dessent maintenant, si voit li malaides devant lui et l’estrument en son oil.
Aprés repose I petit, et se li aigue remonte la seconde voie, met la fuer avec l’estrument, et quant elle est ens fichie et ele ne monte, si estrai almagda legierement en tornoiant ta main poc et poc; et puis remette en aigue un poc de seil gemme, et leive de ceu l’oil dedens.
Puis met par defuer l’oil estoupes ou lainne moillie en oile roset et en abun d’uef, et lie avec l’oil sain.
Nos, et cil qui sont de nostre tens, mettons sus comin broiet avec abun d’uef.
Et se almagda n’i puet entrer en l’oil par sa duresce, car il i a de teilz homes qui ont trop durs les eulz, si covient que tu preignes l’estrument qui est apelez «alberit», de coi ci est li forme:
Et perce donques la conjunctive soulement, et n’aler mie trop em parfont, mais fai I leu subtil, puis i boute almagda, si com nos avons dit; et au complissement de l’uevre appareille au malaide I dorteur avenant, en coi il dorme sus son dos en I leu tenebrous; et soit deveez de toz movemens, et preigne legieres viandes, et ne mueve son chief ne a destre ne a senestre, et soit liiez selonc sa disposition jusc’a tier jor; puis le deslie en cele maison meisme tenebrouse, et esprueve sa veue, et lou fai veoir aucunes choses, et puis li remet lou lien jusc’a septime jor; et ne covient mie que tu faices ceu en l’oure de la cure ou aprés l’incision maintenant, mais il covient que tu aliges ceu, por ceu que li aigue monte hastanment.
se apostemes chaus vient, que tu desliies l’oil devant le septime jor, et l’adrece de ceu qui assouaige aposteme; et quant il est apaisiez, si deslie la veue et met sus sa faice I orilliet por covrir aucun jor, et soit adés en celle maison tenebrouse.
Et puis isse de la maison poc et poc, et se convertisse en ses cas; et saiches que nulz deciples ne se doit entremettre en cest cas.
Et uns vint a nos qui estoit de la Yrach, qui nos dist que en som pais faisoit om almagda perciet, a coi on succe l’aigue, mais toutevoie je n’en vis onques nul en nostre terre, ne je ne lou lis onques en livres des anciens; et par aventure c’est une novele chose.
Et ce sont les semblances des formes de almagda, por ceu que cil qui ne les conoit les voie; et soient d’arain proprement:
Et soient li chief d’aus de ceste meisme subtiliteit, et li derriene en III angles ague.
