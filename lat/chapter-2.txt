Liber Chirurgici Albucasis Pars II.
Â¶ De Incisione, Perforatione, et Phlebotomia in uulneribus, et his similibus.
Iam Diximus in Capitulo Primo, omnem aegritudinem in qua conueniens est cum igne cauterium et medicina comburente, et occasiones eius, ipsius caussas, et instrumenta eius, et formas cauteriorum.
Et posui illic capitula a uertice usque ad pedem.
Et ego procedam in hoc capitulo illa eadem uia: ut alleuietur super quaerentem quaesitum eius.
Et antequam incipiam illud, oportet ut addiscatis o filii, quod in hoc capitulo est ex terrore illud quod est in capitulo primo de cauterizatione.
Et propter illud oportet, ut sit cautela in eo uehementior, quoniam in operatione quae est in hoc capitulo, multotiens cadit euacuatio cum sanguine, cum quo stat uita apud apertionem uenae, aut incisionem super apostema, aut apertionem exiturae, aut curationem uulneris, aut extractionem sagittae, aut incisionem super lapidem, et illis similia: ex quibus omnibus associatur tremor, et timor, et cadit in pluribus eorum mors.
Et ego moneo uos, ne cadat super uos illud in quo est haesitatio, nam quandoque cadunt ad uos in hac arte modi hominum cum modis infirmitatum.
Ex eis enim est qui irascitur cum aegritudine sua, et est leuis apud eum mors: propter uehementiam eius quod inuenit ex infirmitate sua et longitudine eius maliciei.
Et cum aegritudine est ex timore quod significat mortem.
Et ex eis est, qui dat tibicensum suum, et ditat te cum eo, sperans sanitatem, et aegritudo eius est perniciosa.
Non ergo oportet ut consentiatis ei qui uenit ad uos ex eis, cuius modus est talis.
Et sit cautela uestra uehementior, quam cupiditas et uestra rapacitas.
Et non praesumatis super aliquid ex illo, nisi post scientiam certam, quae uerificat apud uos illud ad quod peruenit successio laudabilis.
Et utimini in curatione omnium infirmorum uestrorum, prognosticatione et indicatione de eo ad quod conuenienter sit salus.
In illo namque est uobis adiutorium super acquisitionem famae et gloriae, et memoriae et laudis.
Inspiret uobis Deus o filii, intellectum suum, et non auferat uobis directionem et inspirationem: quoniam illud est in manu eius.
Et ego quidem ordinaui hoc Capitulum distinguendo per capitula, secundum quod praecessit in capitulo Cauterii, a ceruice usque ad pedes: ut alleuietur uobis quaesitum quod uultis ex eo, et quo indigetis.
