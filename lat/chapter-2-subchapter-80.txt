Â¶ De curatione Fistularum quae accidunt in inferiori parte.
Caput LXXX.
Fistulae quae accidunt in inferiori, sunt Nodatio, et Grossitudo quae accidunt prope anum deforis: aut in spacio unius partium: et est Fistula una, aut plures.
Cum ergo antiquatur illa Nodatio, aperitur, et currit ex ea humiditas aquosa alba, aut pus subtile.
Et quandoque sunt ex istis Fistulis penetrantes.
Ergo penetrantes cognoscuntur per illud quod egreditur ex egestione, et uentositate, quando utitur infirmus egestione: et fortasse egreditur ex eis uermis.
Et sunt ex eis Fistulae quando sunt in spacio penetrantes usque ad uesicam, et usque ad meatum uirgae.
Et sunt ex eis penetrantes usque ad iuncturam coxae, et usque ad nodum caudae.
Ex eo autem quo cognoscitur Fistula penetrans usque ad anum, etiam a non penetrante, est, ut intromittas digitum tuum indicem in anum: et intromittas tentam subtilem in Fistulam ex aere, aut ferro: quando non est tortuositas.
Quod si in ea est tortuositas, tunc intromitte in eam tentam ex plumbo subtilem, aut pilum ex pilis equarum, donec sentias tentam, aut pilum in digito tuo.
Quod si non sentis ipsam penitus, neque procedit ex foramine aliquid ex egestione, neque uentositas, neque uermis sicut dixi: tunc scias, quia est non penetrans: propera ergo ad curationem.
Et quando Fistula est penetrans usque ad uesicam, aut ad meatum urinae: tunc significatio eius est exitus urinae ex ea, et prohibitio eius ab hoc ut consolidetur locus cum medicinis.
Si uero est penetrans usque ad iuncturam coxae, aut ad os coxae: tunc signum eius est, quod perueniat tenta usque illuc, si non est in ea tortuositas usque ad os: et inuentio doloris in circumitu partis, et quod egreditur pus ex ea semper: et quod non ualeat in ea medicatio, neque consolidatur cum unguento.
Et in istis Fistulis omnibus penetrantibus non est curatio omnino: et curatio earum est labor et uanitas ei, ex stultis medicis, super quem formatur.
In illa autem quae non est penetrans, et non antiqua, speratur sanatio cum serro: secundum quod ego narro tibi, et ego iam probaui: et est, ut iaceat infirmus inter manus tuas super dorsum suum: et eleua crura eius usque supra coxas ipsius, et coxae eius sint inclinatae ad uentrem ipsius.
Deinde intromittetentam plumbi, aut aeris, si est in Fistula tortuositas, donec scias ubi peruenit tenta.
Si autem sentit eam infirmus circa anum, tunc oportet ut intromittas digitum tuum indicem in anum.
Si ergo sentis in digito tuo tentam iam penetrasse per seipsam detectam, praeter quod sentias inter digitum tuum, et inter ipsum sifac, aut carnem: tunc ergo scias certe, quia est penetrans: non ergo labores in ea, quoniam non est eius sanatio, sicut diximus.
Dixerunt tamen, quia sanatur in quibusdam hominibus caro, et ex medicatione qua ei speratur iuuamentum, est, ut ignias cauterium subtile secundum amplitudinem Fistulae, sicut praecessit, et intromittas ipsum ignitum in Fistulam, donec perueniat circa anum.
Deinde itera illud bis, aut ter, donec scias, quia iam adustae sunt omnes illae carnes additae filtratae, quae sunt similes cannulae pennae auis.
Deinde cura illud cum liciniis inuolutis in butyro, donec egrediantur illae carnes, quae adustae sunt: deinde cura illud cum unguentis generantibus carnem et consolidantibus.
Si ergo sanatur, bonum est.
Et si non, tunc non sanatur cum alia curatione unquam.
Et si egreditur tenta, et non peruenerit usque ad digitum tuum, qui est in ano, et est inter ipsum et tentam uelamen spissum ex carne, aut sifac: et uides Fistulam in eo quod sequitur superficiem cutis, tunc seca cutem ab initio Fistulae, et tu uadis secando cum tenta quod est in fistula, donec perueniat secatio ubi peruenit tentae extremitas, et liberatur tenta et cadit.
Deinde mundifica illas carnes filtratas, quae assimilantur cannulae pennae auis, ut non remaneat ex eis aliquid.
Si autem uincit te sanguis, et soluit inter te et inter operationem tuam ut seces illas carnes: tunc melius quod fit, et uelocioris iuuamenti, cauterizare eam cum igne, aut cum medicina acuta.
Quoniam cauterium cum igne aggregat habitudines bonas, adustionem illarum carnium additarum, et abscisionem sanguinis, et exiccationem humiditatum.
Deinde cura illud cum liciniis inuolutis in butyro, aut caulibus tritis, donec locus emittat pus, et egrediantur illae carnes adustae in pus.
Deinde cura tunc uulnus cum unguentis consolidatiuis, generantibus carnem duram: et sunt medicinae in quibus sunt stipticitas et exiccatio.
Nam quando restaurantur, tunc iam sanatur: et non times iterationem.
Si autem Fistula iam peruenit usque ad profundum ani, et elongatur a superfluitate corporis: tunc intromitte digitum tuum in anum, et inquire cum eo.
Si ergo sentis tentam, et inter te, et inter eam est uelamen ex sifac, aut carne, et est propinqua penetrationi: tunc non est operatio in illo, nisi secundum uiam fiduciae et spei.
Quod est, quia administratur in eo unus trium modorum: aut ut cauterizes ipsam, sicut diximus: aut seces eam, donec consequaris concauitatem eius, ut sit possibile tibi intromittere licinia, et curationem ex proximo.
Et non procedas multum cum sectione, ut non incidas lacertum continentem anum, et accidat super infirmum exitus egestionis absque uoluntate.
Deinde cura illud cum eo quod diximus.
Fortasse enim sanabitur: aut elonges ipsum uelamen, et mundes ipsum postquam secas ipsum usque prope anum, sicut diximus, aut cum tenta, aut cum instrumento alio acutae extremitatis.
Deinde mundifica illas carnes filtratas quae sunt in sectione, usque ubi potes cum perscrutatione.
Deinde conare restaurationem uulneris totius cum sectione, et orificio superiore ubi consolidatur: et remanet Fistula aperta in interiore parte anus, et erit leuius super infirmum.
Et quandoque suitur Fistula secundum hunc modum: et est, quando intromittis tentam in Fistulam: et est in latere ani circa superficiem corporis cum cute et margine ani: tunc accipe tentam perforatae extremitatis, quae est sicut acus aleskef, id est, praeparantium coria, secundum hanc formam.
Et intromitte in eam filum inuolutum ex quinque filis, et circiter ea.
Deinde intromitte tentam cum filo in Fistulam, donec consequatur concauitatem eius.
Si ergo est penetrans in margine ani interius prope, tunc extrahe filum ex illo foramine: ita ut intromittas digitum tuum in anum, et extrahas extremitatem fili, et aggreges duas extremitates simul: et stringe utramque, et dimitte illud die uno, aut duobus diebus: et quanto plus incidit filum in carne, stringe ipsum bene, donec incidantur illae carnes quae sunt inter duas extremitates fili, et cadant: deinde cura uulnus, donec consolidetur, et sanetur.
Si autem orificium Fistulae non est penetrans: tunc fac ipsum penetrare quocunque modo praeparatur tibi, nisi sit in profundo multum.
Non enim inest tibi, ut facias illud propter lacertum, ut non incidas ipsum.
Deinde fac cum ea sicut diximus, donec sanetur.
Forma Spatumilis spinosi quo finditur Fistula, cuius curuitas est acuta ualde, et pars altera est non acuta, ut non incidat illud quod non est necesse, sicut uides.
