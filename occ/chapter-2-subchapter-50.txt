 Capitol l del apostema le qual accideys per torcio de nervis.
 Ayssi cum accideys apostema en arceria e en vena, e semblantment accideys apostema en les nervis quan accideys en lor percussio o accideys per trebal superfluable, e per semblantz.
E es fayt le mays de lu en les locs dels adjutoris o del talo, o en tot loc en le qual so maugudas las juncturas.
E es apostema greu, e es asemblat a la color del autre cors, e es en las majors de lu disposicios ses de lor e quan es streyt am vehementia, sent en lu le malaute semblant stupor.
E no es apostema agreguat en le preon del cors, e per so es dejos la codena, e el es maugut a tota partida e no va a las partidas denant ni detras.
Donc aquo de aquels que es en las juncturas no cove que sia envasit am ferr, quar fort leu endevenguera contracio.
Mays aquel que es en le cap o en le front fen la codena am spatum.
Mays si es apostema pauc, lahoras te aquel am les forfecs e abscindeys aquel de razitz.
E si es gran, lahoras tu le suspen am unci, e excorja aquel, e aprop osta aquel; e ajusta la plagua am sutura, e cura aquel entro que sia sanat.
