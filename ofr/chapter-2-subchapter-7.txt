de l’estoupement des oreilles
Aucun enfant naissent qui n’ont nul pertus ens oreilles;
et ceste meisme chose avient as homes par estoupement de plaie, ou de char nee dedens l’oreille, et cist estoupemens vient aucune fois em parfont en l’oreille, si c’on ne lou puet veoir;
et aucune fois avient I poc defuer lou pertus, et lou voit om bien.
Celle donques que vient em parfont, si c’on ne la puet veoir, est de grief sanation em plusors dispositions, et en cele c’on voit covient que tu mettes l’oreille dou malaide au soleil;
et regarde dedens:
se tu vois l’opilation apparent, si la oevre a tot cest spatumile de coi ci est li forme:
Et soit agus et trenchans devant et derrier tout plain, si qu’il ne blece l’oreille;
se li opilation est de char nee ou cors de l’oreille, si la tien as pinceures subtilz, et la cope legierement, tant que celle chars soit toute ostee.
Et se li opilations est em parfont en l’oreille, si pren I raseur subtil legier et l’eschaufe un petit au feu, puis li met ou cors de l’oreille.
Se tu sens l’opilation dont li malaides sent grieteit a l’oïr, perce legierement, et garde que tu ne grever les ners de l’oreille;
puis met en l’oreille une tente selonc la largesce dou pertus, et la moille en l’oignement egyptien.
Fai ceu aucun jor tant que li plaie soit soudee, ou tu pren une tente et la moille en aigue rose, et poudre sus vitriole broiet;
et se tu vois enflee l’oreille, si couvient que tu traies la tente et remue une autre tente moillie en cerote qui soit fait d’oile roset et de cire, tant que li enfleure soit ostee;
puis le cure tant qu’il soit sanez.
Et se decorremens de sanc vient, si plonge une esponge et drapelz en aigue froide, et le met sus l’oreille, et use d’autres cures qui oste lou decorrement de sanc qui sont ou traitier des destillations.
