Â¶ De modo cauterizandi Fistulam in ano.
Caput XXXVIII.
Quando non obedit infirmus sectioni et operi quod narrauimus in loco suo, et terretur ab illo, fortasse sanatur cum cauterio.
Cum ergo accidit alicui Fistula, et antiquatur, currit pus ex ea, et humiditates corruptae.
Dignius ergo quod oportet est, ut probes eam cum tenta subtili.
Deinde cognosce quantitatem profunditatis eius cum tenta.
Deinde ignias cauterium, quod est simile radio.
Deinde intromit te ipsum ignitum in ipsam Fistulam et quantitatem in qua intrauit clauus.
Et itera super eam cauterium, donec comburantur illa omnia corpora corrupta, semel, aut bis, aut ter, secundum quantitatem necessitatis tuae.
Et custodi te ab adustione nerui, si est illic, aut uenae magnae: aut si Fistula uadit ad corpus uesicae, aut ad corpus intestini, tunc custodi te ab istis locis omnibus.
Et non facias illud, nisi quando fistula est in loco carnoso: et cogitas, quia non est penetrans.
Deinde cura locum usquequo sanetur.
Si autem sigillatur locus, et abscinduntur ab eo materiae, et remanet sic tempore longo: tunc scias, quia iam sanatus est integre.
Et si non abscindunt ab eo materiae, tunc scias quia est penetrans, aut in profundo eius est os corruptum, aut quasi illud ex illis: quorum rememoratio ueniet in loco suo.
