Â¶ De formis Instrumentorum quae administrantur ad Clisteria in aegritudinibus Ani, et solutionis uentris, et colicae.
Caput LXXXIII.
Quandoque Clistere fit ex argento, aut ex aurichalco, aut ex aere fuso, aut malleato.
Et quandoque fit ex istis Instrumentis paruum, et magnum, secundum illos in quibus administrantur.
Illud ergo quod administratur in curatione puerorum paruorum, sit paruum: et quorum ani sunt debiles, aut dolorosi, sic et clisteria eorum.
Clistere magnum.
Cistere paruum.
Canna eius, id est, caput superius in quo ligatur uter, sit amplum secundum hunc modum: et sit ei distinctio ut ligetur uter sicut uides, et extremitas eius inferior quae intromittitur in anum, sit surda, id est, non aperta, lenis, ualde, trahens ad subtilitatem: et in uno laterum eius sint duo foramina, et in latere altero foramen unum.
Et sit amplitudo foraminis secundum grossitudinem radiorum, et grossius parum, et sit uter in quo ponuntur medicinae ex uesica animalis: aut ex charta ouis, quae sit secundum formam asofrati paruae: cuius radix sit palmus unus.
Et perforetur foraminibus multis sicut reuoluitur, et sit spacium quod est inter omne foramen grossitudo digiti.
Deinde intromitte in illa foramina filum forte ex filo crudo, quod sit ex decem filis, aut circiter ea, et aggrega cum eo utrem sicut asofrati.
Cum ergo ponitur in eo uter, stringatur in capite clisteris inter duo distinguentia constrictione forti.
Deinde clisteriza cum eo.
Et haec est forma circuli utris hic depicta, et foraminum.
Qualitas autem clisterizandi cum eo, est: ut impleas utrem, aut uesicam ex medicina, quae sit calefacta secundum quantitatem tolerantiae infirmi: et caue ne sit calida ualde, aut frigida ualde.
Deinde resupinetur infirmus super dorsum suum, et eleuet crura sua ad superiora: et pone sub eo inthaan, id est, corium super quod iacent homines, aut linteamen.
Deinde inunge extremitatem Clisteris cum oleo, aut cum albugine oui, aut cum mucillagine foenugraeci, aut similium.
Deinde intromitte ipsum in anum cum facilitate.
Deinde accipiat minister utrem cum duabus manibus suis simul, et exprimat ipsum cum uehementia, donec euacuet totum quod est in Clisteri in intestinum.
Deinde extrahe Clistere, et eleuet infirmus crura sua ad parietem.
Quod si medicina cogit eum ad exitum, tunc teneat quantum potest.
Et si dormit cum ea nocte tota, est magis ultimum in iuuamento.
Si autem clisterizas eum in aegritudinibus solutionis uentris, et festinat exitus eius: tunc itera clistere, donec sanetur.
Quod si in ano sunt hemorroides, aut apostemata laedentia, tunc sit clistere subtile ualde, lene, ex clisteribus quibus clisterizantur pueri.
Et haec sit forma clisteris subtilis super quod sit stricta cutis.
