 Capitol .lix.
De qualitat de clisterizacio de la vezica am clampcedra e am semblantz instrumentz les quals sian acordants ad aquo.
 Quan accideys en la vesica ulceracio o apostema, o sanc congilat en aquela, o es coartat poyredura, e vols en aquela destillar ayguas e medicinas, lahoras sia fayt am instrument le qual es apelat clampcedra, e aquesta es la forma de lu:
 sino que en la extramitat de lu es sorda, so es clausa.
Et en aquela so tres traucs: dos de la una partida , ayssi quo vezes.
En le comensament es loc concau, en le qual es aquo que es enpellit, e sia segon quantitat que oppile aquel, ses addicio, entro que quan alcuna causa es ab aquel tirada de las humiditatz, sia atirada, e quan es expellida, am aquo sia atirada, e quan es expellit lonc, segon que fa clampcedra am la qual es phicat naphta en las batalhas de mar.
Donc cum tu vols prohicir humiditatz en la vesica, entromet la extremitat de clapcedra en la humiditat, e atira am aquel aquo que es empellit a las partidas desus, quar la humiditat es atirada en la conquavitat de clapcedra.
E aprop entromet la extramitat de clapcedra en la vergua segon que havem recomtat en la ciringua; e aprop empelleys la humiditat am aquo que empelleys, quar aquela humiditat perve a la vesica tantost, e le malaute cent aquela.
Forma del cristeri subtil am le qual la vesica es cristerizada, e es aquela la forma:
 E sia fayta de argent o de lato, de la qual le cap pus aut sia semblant a petita pluma, e dejos lu cana dedintz liament.
E aprop pren vesica de moto, e pausa en aquela la humiditat que vols cristirizar en la vesica, e aprop lia aquela entre dos am fort liguatura am fiel doble, e escalfa aquela humiditat sobre le foc.
E aprop entromet la extremitat del cristeri en la vergua.
E aprop estrenh la tua ma sobre la vesica am la humiditat am strectura descent entro queÂ·l malaute centa que aquela humiditat ja es pervenguda a la vesica.
Mays si a tu no es present vesica, lahoras tu pren una pessa de parguames e fay de aquel cercle; e perfora aquel de tota la sua retonditat; e aprop entromet fiel fort en aquels traucs, ayssi quo so revolgut; e aprop agregua le cercle ayssi quo es agreguat alsofatur, pus que tu pausas en aquel aquo que tu vols de las humiditatz, e olis e ayguas.
E aprop tu lia aquel en le instrument e fay am aquel ayssi cum has fayt am la vesica, e exprescio am la tua ma entro que la humiditat pervengua a la vesica.
