 Capitol .lv.
De la curacio dels enfants les quals so natz les locs de la urina no-perforatz.
 Alcunas veguadas alcun dels enfantz es eyssi del ventre de la sua mayre e·l cap de la sua mixtio no es perforat (o es trauc streyt o no es en son loc).
Donc cove coytar am perforacio de lu tantost que es nascut am spatum mot subtil segon aquesta forma:
 E aprop pausa en le trauc un clavil subtil de plom e ligua aquel, e te per tres jorns o per .iiii.tre.
E quant vol urinar sia remaugut e hurine; e aprop retorne aquel.
E si tu no pauses le plom, ja es possible que la urina la qual va sobre le loc, no leysa aquest claure.
 Mays aquel del qual le trauc es streyt sia medicat am clavil de Plom, ayssi cum havem dit, per trops dias entro que sia amplificat.
Mays aquels en les quals es le trauc no en son loc, so leditz, la qual causa es quar de aquels, aquel que es nat e·l trau es deves la fi del cap de la vergua per que no pot urinar a las partidas dedintz, entro que eleva la vergua am la sua ma a las partidas desus; e no es a lu generacio, per so quar le sperma no pot pervenir a la mayre segon rectitut, e es malautia mot laga.
E la manieyra de la operacio en lu es que·l malaute sia envessat sobre le sieu dos, e aprop exten le cap de la vergua de lu am la tua ma sinistra am vehement extraccio, e inscideys le cap del cap de la vergua del loc del perpucii am spatum agut, ayssi cum es inscizio de pluma, o que tu ne razas alcuna partida, per so que·l mieg de lu vengua semblant al cap de la vergua e que le trauc caia en le mieg loc segon que cove.
E guarda te que en la tua operacio de flux de sanc, quar motas vetz accideys aquo; e pausa te a lu am aquo que abscindeys le sanc, e cura la plagua entro que si’ sanada.
