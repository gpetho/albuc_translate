Â¶ De restauratione fracturae Pectoris.
Caput VIII.
Pectus quandoque frangitur in medio sui, et raro accidit illud.
Extremitates eius quidem plurimum franguntur, et comminuuntur ex accidentibus eius.
Quando frangitur eius medium, quod declinat ad inferiora, et accidit ei dolor uehemens, et difficultas in anhelitu, et tussis: et fortasse euomit sanguinem, et declaratur concauitas in osse fracto, et non occultatur sensui, Restauratio eius est, ut resupinetur infirmus super dorsum suum: et pone inter Spatulas eius puluinar.
Deinde preme humeros eius, et aggrega costas a duabus partibus uel lateribus cum manibus: et subtiliare in aequatione eius, secundum omnem modum quo possibile est illud et conuenit, donec redeat figura ossis, secundum quod oportet.
Deinde pone super ipsum emplastrum et stuppam, et pone desuper astellam ex tabula subtili ex salice, aut chalingi, et ex eis similibus in leuitate, postquam tu inuoluis eam in panno.
Deinde subtiliare in ligando eam super os fractum, ut non remoueatur: et uade cum ligatura secundum rotunditatem ad dorsum aliquotiens, et stringe ipsum strictura decenti.
Deinde considera ligaturam in omni hora, et quotienscumque mollificatur, stringe eam: et si necessitas eius prouocat ad solutionem eius apud pruritum, uel corrosionem quae accidit in loco, aut dolorem, aut apostema: tunc propera, et solue eam, et eradica emplastrum, et rectifica quod accidit cum modo curationis eius.
Deinde reduc emplastrum, si uides ad illud faciem: et annecte ei stricturam, donec sanetur.
