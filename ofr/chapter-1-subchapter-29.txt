dou cautere de pleuresin
Li ancien dirent que on doit faire a pleuresin cauteres de racines d’aristologe, et en teil maniere:
pren une racine d’aristologe longe, la plus grant que tu poras troveir, et soit seche, et soit ausi grosse et ausi longe comme tes dois;
et la moille en oile, et l’emprens au feu, et cauterize I cautere entre la forcele et lou col, et II petis cauteres un poc en dessendant en la partie qui est desoz la barbe;
et II cauteres entre la quinte coste et la sisime, en declinant derrier un poc;
et I cautere emmi le pis, et I autre sus l’estomac, et I entre II espaules, et II as II costez dou pis defuers le cautere qui est entre II espaules;
et ne presser mie ta main, ains fai apertement ausi com en odorant.
Et dirent aucun ancien que aucun home usent de cautere de feir semblant a I raseur, et l’eschaufent et le mettent entre les costes, tant qu’il vient a cel aposteme;
et saut fuers li dolor, si com nos avons dit en l’aposteme dou foie.
Mais en cestui ovraige est paour ou li malaides muert maintenant, ou fistule i vient qui ne puet estre sanee.
