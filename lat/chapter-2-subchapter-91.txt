De extractione Venae cruris.
Caput XCIII.
Haec Vena generatur in cruribus in terris calidis, sicut Alizegi, et terra Arabum, et in terris aridis, calidis, paucae teneritatis, id est, in quibus non nascitur herba, neque arbor.
Et fortasse generatur in locis aliis corporis praeter crura.
Et generatio quidem eius est a putrefactione quae accidit sub cute, sicut accidunt intra corpora serpentes et uermes ascarides, et uermes generati inter cutem et carnem.
Et signum incaeptionis euentus huius Venae est, quod accidit in crure inflammatio uehemens.
Deinde uesicatur locus.
Deinde incipit Vena exire ex loco illius uesicationis, quasi sit radix plantae, aut animal.
Cum ergo apparet ex ea extremitas eius, tunc oportet ut inuoluas super ipsam frustum plumbi, cuius pondus sit ex drachma keil, usque ad drachmas II et noda ipsam: et dimitte plumbum suspensum ex crure.
Quotiens ergo egreditur ex ea aliquid ad exteriora, inuolue illud in plumbo, et noda illud.
Quod si prolongatur multum, tunc incide partem eius, et inuolue residuum.
Et non incidas eam radicitus antequam egrediatur tota.
Quoniam si incidis, contrahitur, et ingreditur in carnem: et facit accidere apostema, et putredinem in loco, et ulcus malum.
Quapropter oportet, ut suauiter tractetur, et extrahatur paulatim, donec egrediatur ex ultimo sui, et non remaneat ex ea aliquid in corpore: et ex hac quidem Vena egreditur in quibusdam hominibus quod est in longitudine sua quinque palmorum et decem.
Et iam peruenit ad me, quia exiuit uiro ex XX palmis.
Si autem inciditur tibi in hora medicationis tuae: tunc intromitte radium in foramine eius, et perfora eam foramine longo, cum corpore, donec euacuetur totum quod est in ea ex materia: et administra putrefactionem loci cum medicinis diebus aliquot.
Deinde cura ipsum curatione apostematum.
Et haec quidem Vena quandoque habet ramos multos, praecipue quando apparet in iunctura pedis, aut in pede ipso: et accidunt ei orificia multa, et egreditur ex omni orificio ramus.
Cura ergo ipsam, sicut diximus in diuisione, et cum eo quod praemissum est.
