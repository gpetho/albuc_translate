 Capitol .xxv.
De theyls natz en las extramitatz del nas.
 Motas veguadas es nat theyl en las extramitatz del nas, e es magnificat e omentat en alscus dias entro en que mot es leg le reguardament de lu.
E per aquo cove que tu inscidas aquel en le comensament de la apparissio de lu, e erediques tot aquel.
E aprop pausa sobre le loc o cauteri o medicina comburent la qual estia en loc de lu.
Mays si es tardada la sua inscizio entro que sia magnificat, lahoras considera si es lapificat, dur, de fusca color e de pauc sentiment, lahoras no toques aquel am ferr quar es apostema crancos; quar motas veguadas ad aquel que inscideys aquesta apostema endeve per lu granda malicia sobre aquel le qual aquel havia.
E si le apostema es de leon tocament e no es de fosca color, e vezes que inscizio es possibla en tot aquel, lahoras evacua le malaute e inscideys aquel senes temor, e cura le loc am aquo que exsique e costrenh entro que sia sanat.
