 Capitol .xxiiii.
De curacio de dislocacio de la mandibula dejos.
 So dislocadas las doas mandibulas si no tart; e la dislocacio de amdos es fayta segon una de dos manieyras: que o son remaugudas de lurs locs per pauca remocio, e so mollificadas un petit; o so dislocadas per entiera dislocacio e complida, entro que sian mollificadas a la partida de la junctura entro que corro saliva del malaute e que no puesca tenir aquela ni puesca claure la sua boca, e la lengua de lu sia envolopada en sa paraula.
Mays quan la dislocacio de lu es pauca, lahoras en las majors disposicios retorna per si an pauca causa.
Mays si la dislocacio es entiera e complida, lahoras cove que sia administrada reduccio de lu leugierament, e no sia tardada de tot.
E es que·l ministre tengua le cap del malaute, e entrometa lo metge le dit pous de la una sieua ma en la razit de la dislocacio de la mandibula dedintz la boca de lu, si la dislocacio es de la una part; o que entrometa les sieus dos pouzes ensemps, si la dislocacio es de doas partz, e les autres ditz de las mas de lu sian defora am les quals enguale; e comanda al malaute que cesse las suas mandibulas e absolva aquelas anar de quascuna partida; e le metge engualhe la mandibula e enpellisca la mandibula entro que retorne al sieu loc.
E si dificil es la reducio de lu, e majorment si amdos las mandibulas so essemps dislocadas, lahoras aministra evoporacio am aygua cauda e oli, entro que sia fayta leugiera la reduccio de amdos e no tardes la reduccio de amdos de tot, ayssi quo havem dit.
E donc cum retornam e so engualadas, e es clausa la boca del malaute e no es mollificada, lahoras pausa sobre aquelas polvils de drap am cerot, e sia fayt de cera e oli rozat; e aprop sia liat am facilitat am liamens mols.
E sia le dormir del malaute sobre le sieu dos, e·l cap de lu sia stant entre dos aurelhes, per so que no maugue aquel a la partida dreyta ni a la sinistra; e no li fassas per forsa masteguar alcuna causa; habans la sieua vianda sia forbicio leon, entro que quan las dolors sian remaugudas e las mandibulas so nozadas, lahoras maugue aquo que vol.
E aquo sia aministrat am facilita, e no trebalhe sobre la apercio de la boca deves la comestio e beure e ocitatio, entro que la mandibula sia nozada e sanada.
 E si es dificil la reduccio de duas mandibulas quan so dislocadas en alcuna hora e no so convertidas als lors locs, lahoras motas veguadas accideysso febres e soda assidua, e fort leu es alerguat le ventre del malaute, e fort leu e vomeys colera pura.
E quan tu vezes aquo, lahoras sapias que es perdicio; e motas veguadas mor aquel al qual accideys aquo en x dias.
