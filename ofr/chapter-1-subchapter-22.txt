des scrophules
Quant les scrophules sont de fleume et de moistors froides, et ne sont obeissans a digestion par medicines, adonques eschaufe le cautere cheveit de coi ci aprés vient li forme, et ait ij. aovertures por les fumees a issir au cautere de l’autre partie; et met le cautere chaut sus l’apostume une fois, ou .ij. se mestier est, tant qu’il viegne au font de l’apostume; et se li apostume est petis si met cautere selonc la quantiteit de l’apostume, et le laisse ensi .iij. jors; et met sus coton moilliet em burre tant que li arsure soit ostee; aprés cure le leu d’oignemens et de tentes tant qu’il soit sanez.
