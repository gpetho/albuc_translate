de la racine des dens
Quant li racine demoure au traire, si covient que tu mettes sor le leu coton moilliet em burre I jor ou II, tant que li leus soit amolis, pues i boute les tenailles qui sont apelees «algefri», de coi li chiés semblet bec de soigne;
et soient dedens faites ausi com une lime et c’est li forme:
Et se les racines ne vuellent issir a tout ces tenailles, si covient que tu descuevre la char tot entor la racine, et i met l’estrument qui est apelez «althali», c’est a savoir palainche, de coi ci est li forme:
Et soit fors et gros si qu’il ne brise mie, et se li racine saut par ceu, c’est boin;
se ceu non, si t’aide de toz les estrumens, de coi les formes vienent ci aprés:
Et si s’aide on de cest estrument qui ait II rains, de coi ci est li forme:
et d’autres ferremens qui sont devant en la rasion des dens, et de cest estrument qui semble unes grans tenailles, dont ci est li forme:
Et soit cist estrumens fors qu’il ne puisse brisier, et saiches que mout d’estrumens de dens sont;
et ausi d’autres estrumens, qui ne sont mie contez;
et li saiges maistres subtilz trueve par soi meisme son estrument, selonc ceu que ses ovraiges et li maladie li demoustre, car il i a de teilz maladies ou li ancien n’enseignerent point d’estrument por la diversiteit d’au;s et s’om brise point dou charreit ou des autres os, ou il porrit, si i cerche as estrumens qu’il i covient, que je t’ai dit, et t’aide des gestes, de coi ci est li forme:
Et soient gros et bien tenant por tenir l’os, qu’il n’eschaipe, mais le puisse tenir et oster;
et puis restoure lou leu de medicines convenant a ceu, et s’il ait en l’os porriture, et elle est petite, si la reis a tout cest estrument:
