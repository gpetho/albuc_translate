 Capitol .lii.
De cauterizacio de corrodent.
 Corrodent es corrupcio ambulant en le membre, la qual corrodeys aquel ayssi cum a foc comedent lenha secca.
Donc si vezes aquel corrodent en loc le qual sufferte cauteri am foc, lahoras tu igneys cauteris clavils motz paucs, e grans segon que es convenent en aquel loc en le qual es corrodent.
E aprop cauteriza aquel de tota partida entro que erradiques tota la corrosio e no romangua alcuna causa de lu.
E aprop leyssa aquel per tres dias, e pausa sobre les locs cauterizats solpre trissat am oli mesclat entro que las scaras sian totas eradicadas e tota la corrupcio.
E aprop cura aquel am enguentz carn engendrantz.
Mays si aprop tres dias vezes que la carn nasca sana en la qual no es corrupcio, bo es; mays sino, lahoras itera le cauteri sobre aquo que es romas en les locs corrumputz.
E corrodent es medicat alcunas vetz am medicina aguda, quar aquela es meza en loc de cauteri.
Mays empero cauteri am foc es de pus leugier juvament.
E yeu ja e dit la curacio de lu am medicina aguda en la divisio, e donc pren aquela quan de lu auras endegencia.
