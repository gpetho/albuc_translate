Â¶ De extractione Secundinae.
Caput LXXVIII.
Quando retinetur Secundina apud partum, tunc oportet ut praecipias infirmae, ut retineat anhelitum suum.
Deinde fac eam sternutare cum condisi: et stringe manum tuam super os eius, et nares ipsius.
Si ergo egreditur per hoc, bonum est.
Si non: tunc accipe ollam, et perfora in coopertorio foramen: et pone in ea herbas aperientes os matricis, sicut calamentum, rutam, et anetum, et camomillam, et sseham, et cassiam ligneam, et centauream: accipe omnes istas herbas, aut quasdam earum, et submerge eas cum aqua, et pone eas super ignem.
Deinde pone embulam arundinis super foramen coopertorii ollae, et extremitatem aliam in os matricis: et teneat eam donec perueniat uapor ad concauitatem matricis.
Deinde fac eam sternutare, sicut diximus.
Secundina enim egredietur cum facilitate.
Si autem remaneat post hanc curationem, et non egrediatur: tunc praecipe Obstetrici, ut submergat manum suam in oleo sisamino, aut mucillagine alteae.
Deinde intromittat in uuluam, et quaerat cum ea Secundinam.
Cum ergo inuenerit eam, tunc accipiat eam, et extendat ipsam paulatim.
Si autem fuerit annexa in profundo matricis, tunc intromittat manum, secundum quod narrauimus, donec quando inuenerit Secundinam, et extrahat eam paulatim secundum rectitudinem, ut non cadat matrix apud attractionem uehementem: imo oportet, ut permutetur cum facilitate ad latera dextra et sinistra: deinde addatur in quantitatem attractionis.
Ipsa enim obedit tunc, et seruatur, et euadit ab adhaerentia.
Quod si os matricis est coartatum, sicut nos iam narrauimus: cura eam cum sternutatione, et ex medicatione ollae cum herbis.
Si autem non egreditur cum omnibus quae narrauimus, tunc caue ne fatigeris super eam in iteratione extractionis.
Verum oportet, ut quod egreditur ad os matricis ex ea, liges ad coxam mulieris.
Deinde clisteriza eam cum unguento tetrapharmacon.
Ipsum enim putrefaciet eam post dies, et dissoluetur, et egredietur.
Verumtamen quando putrefit, eleuatur ex ea odor malus ad stomachum et caput, et laedit illud infirmam.
Oportet ergo ut administrentur suffumigationes conuenientes ad illud.
Quidam autem antiquorum iam experti sunt suffumigationem nasturtii, et ficuum siccarum.
Forma instrumenti quo suffumigatur mulier apud retentionem Secundinae et menstruorum.
Fiat ex uitro simile alcama, aut ex zere: et ponatur extremitas ampla super ignem: et suffumigatio sit posita super prunas: teneat eam, donec consumatur illa suffumigatio: et itera aliam.
