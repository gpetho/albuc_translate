 Capitol .xlviii.
De perforacio de apostemas que veno dejos le titillic.
 Aquetz apostemas que veno dejos le titillic so de las specias de scrophulas, durs, las quals conte una pel que es sac.
E de aquelas so alcunas que conteno humiditatz; e aquelas que conteno humiditatz cove que sian inscididas am seccio lunar segon aquesta figura: de la linha de .G. a la linha de .B. E cum es tot evacuat aquo que es en le apostema de la sania, lahoras tu le comple de coto viel e leysa le entro al autra dia.
E aprop le coto sia ostat e sia curat am enguent convenient ad aquo, entro que sia sanat.
E si le apostema de las specias dels nodes es, e de las scrophulas, lahoras tu scindeys sobre aquel ayssi cum havem dit en la seccio sobre las scrophulas engualment.
May si la plagua es extenduda en aysso que yesca poyredura, lahoras administra en lu cauteri segon que en aquo havem denant dit.
