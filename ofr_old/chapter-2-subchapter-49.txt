de la routure de l’artere
Quant li artere est route, et li cuir est soudez qui est sus, si en vient maintes fois apostemes, et tout aussi avient il a la voine enflee et aposteme; et si le conoist on ensi quant c’est por l’artere, si est li apostemes lons em parfont; et quant tu le sens a tes dois, si sens I estraignement; et quant c’est por la voine, si est reons defuer aparans; et c’est folie de coper cest aposteme, et meismement quant il est desoz les asseles et as angres et ou col et em mout d’autres leus, et est mout grans.
Il covient donques eschuir la cure de fer, et celui qui est a chief covient eschuir ausi, et en celui qui est d’enfleure d’artere fent par desus le cuir dou lonc; puis oevre la taille as oncines, et depart bellement l’artere des toiles, tant qu’ele soit descoverte; puis boute desoz li une aguille, et la fai percier jusc’a l’autre costeit, et estraint l’artere d’un fil double en II leus, selonc ceu que je t’ai ensigniet en l’estraction des II arteres qui sont en temples; puis point le leu qui est entre les II liens d’un intromissoire tant que li sans en isse qui i est, et soit deliiez li aposteme; puis amenistre la cure que enjanre bowe, tant que li liien chient; puis cure ceu d’oignement avenant a ceu, tant qu’il soit sanez; et se li apostemes est por la taille de la voinne, si covient que tu teignes a ta main ceu que tu pues de l’aposteme a tout le cuir, puis boute l’aguille desoz le leu que tu tiens a ta main, et la fai percier, et i ait I fil double, si que tu le trais de l’autre costeit; puis lie l’aposteme, si com je t’ai dit, ou liien de l’une de II pars as II chiés dou fil; et se tu doutes que li filz n’isse fuer, si i reboute une autre aguille a tout I fil desoz tout l’aposteme a l’incision de la premiere aguille, et estraint les filz en IIII leus; puis cope l’aposteme tant que li superfluitez en isse, puis cope la superfluiteit dou keur et laisse ceu qui est liiez; puis met sus I drapeil moilliet en vin et en oile, puis li amenistre cures de tentes et d’oignemens tant qu’il soit sanez.
