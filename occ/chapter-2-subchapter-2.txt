 Capitol .ii.
De inscisio de las arterias las quals so aprop las aurelhas, apeladas hilasseysse.
Capitol segon.
 Quan endeveno ad alcu catars o raumas als huelhs o al pietz, e es antiquat aquo, e no confereys en aquo la curacio de las medicinas, lahoras la deriera curacio en aquest es incizio de aquelas dos arterias.
E donc cove quan tu vols inscidir aquelas que le malaute raza lo sieu cap, e aprop fregua le loc am drap aspre per so que aparan las arcerias, e aprop sia strengut le col del malaute am alcu drap; e aprop considera on polsa la vena; e les locs de quascuna sobre les locs les quals so aprop las aurelhas depremutz, e tant se occultan sino en alcus homes.
E aprop senha sobre la arceria am tenta, e aprop inscideys quascuna am le spatum de quascuna partida agut am inscizio pervenient entro al os, e sia aquo per la latitut del cap.
E si vols, entromet le spatum dejos la arteria e trenqua aquala a las inciden a las partidas desus.
E sia la longitut de la inscizio cays dos ditz ajustatz, quar quan alcuna vena es inscizida le sanc es eyssit am egressio pulsatil, le qual saut deforo per saut frequent.
 Mays si la arceria no apareys al cintiment, lahoras cove que tu mesures de la aurelha la quantitat del spazi de tres ditz, e aprop senha am tenta, e fen entro al os.
E aquo que cove getar del sanc es quantitat de vi unc., e fort leu ne geta de lu mays o mens, e tot aquo es segon la quantitat la qual appareys de la vertut del malaute e de la replecio de la arceria de lu.
E aprop considera la plagua, e donc si reman sobre le os alcuna causa del ciphac, lahoras inscindys aquo per so que no endevengua apostema caut.
E aprop strenh la plagua am plumassols e am liamentz de drap de li, e aprop cura aquela am enguentz entro que sia sanat.
