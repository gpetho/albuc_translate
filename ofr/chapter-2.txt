Ci encomence li secons livre des cures de taille
Nos vos avons dit ou premier chapistre toute maladie en coi il covient cautere de feu, ou de medicine ardans, et les oquisons et les causes et les estrumens et les formes des cauteres;
et ai mis celui chapistre des lou chief jusc’a piez, et je irai en cest chapistre par celi meisme voie por ceu c’on trueve plus legierement ceu c’on voura.
Et ainsois que je encomence ceu, il covient, chier fil, que vos aprenez que en cest chapistre a plus de peril et de paor que ou premier des cauteres, et por ceu il covient plus grant cautele.
Car en l’ovraige de cest chapistre avient maintes fois evacuation de sanc a l’ovrir la voinne, et a l’incision sus aposteme, et as cures des plaies, et a l’estraction des saiettes, et a l’incision sus la piere, et les semblans choses;
ou il a doutance et paor, et en vient li mors a plusors.
Et je vos amoneste que vos n’entreprenez folie.
Car mout de manieres de gens vienent en cures.
si vienent de telz qui s’aïrent si avec lor maladie qu’il muerent legierement por la forsenerie qu’il trueve de sa maladie, et de la grandour de son malice;
et de ces doit on avoir paor.
Et de ces i a qui te done son sens, et dit:
«atendez, je sui garis»;
et li maladie est despitouse.
Il ne covient mie que vos vos consentez a ces qui vienent a vos qui ont ceste maniere, mais mettez plus grant cusanson en vostre honor qu’en vostre covoitise, et n’ovrez mie folement mais saigement de ceu dont vos estes certain, et dont vos poez avoir pris et los;
et usez de pronostication et de indication en cures de vos malaides a coi salus soit convertie;
et ceu vos aidera a aquester bone renommee, et gloire, et memoire de loenge.
Tres chier fil, Nostres Sires vos doint boin entendement et droiture, et se vos vuelle espireir de la sainte inspiration de sa main, amen.
Or je vos ai ordeneit cest chapistre en devisant par chapistres, selonc ceu qu’il est devant ou chapistre des cauteres, que je vos ai deviseit des le chief jusc’a piez, por ceu que vos trovez plus legierement ceu dont vos avrez mestier.
