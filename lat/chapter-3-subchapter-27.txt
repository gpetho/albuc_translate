Â¶ De curatione dislocationis Cubiti.
Caput XXVIII.
Scias, quod iunctura Cubiti dislocatur cum difficultate, et similiter redit cum difficultate etiam: et ipsa quidem dislocatur ad omnes partes, et praecipue ad anteriorem, aut ad posteriorem.
Et eius dislocatio non occultatur tibi: quoniam est cadens sub uisu, et sub tactu, secundum quamcunque figuram dislocetur.
Et quando coniungis cubitum dislocatum cum sano, declaratur tibi illud manifeste.
Concauatur enim iunctura, et non potest duplicare brachium, neque tangere cum eo humerum suum.
Et oportet, ut properes, et reducas dislocationem statim, antequam accidat ei apostema calidum.
Nam si accidit ei apostema calidum, difficilis fit eius reductio: et fortasse non sanatur omnino, praecipue quando est ad posteriora.
Est enim deterior omnibus speciebus dislocationis, et uehementioris doloris eis: et multotiens descendit cum ea mors.
Et restauratio eius quando est ex eis quae possibile est reducere, est, ut extendatur manus eius cum duabus manibus: et brachium eius sit expansum, et manus medici sint supra cubitum et sub eo, et ipse impellat iuncturam cum pollicibus manuum suarum simul, aut cum radice palmae suae, donec redeat ad locum suum.
Aut uero dislocatio est ad anteriora: tunc redit ita, ut duplicet manum cum manu sua, donec percutiat cum radice palmae suae cubitum qui est dislocatus.
Quod si non obedit dislocatio ad reductionem, tunc administra extensionem uehementem, fortem ualde: et est, ut extendant brachium duo ministri: et teneant ipsum duo ministri etiam, ut non remoueatur apud extensionem.
Deinde reuoluatur brachium ad omnem partem postquam inuoluitur super manum eius pannus duplicatus longus, aut ligamentum latum.
Et quando tangit medicus manu sua iuncturam, inungat ipsam cum oleo: ut sit illud ex eis quae adiuuant in lubricitate iuncturae cum facilitate.
Deinde impellat iuncturam impulsione uehementi, donec redeat.
Et post reductionem eius oportet, ut ponatur super ipsam emplastrum, in quo sit stipticitas, et exiccatio cum albugine oui: et stringatur strictura decenti.
Et suspendatur brachium a collo infirmi: et dimitte diebus aliquot.
Deinde soluatur.
Si ergo firmatur iunctura in loco suo, tunc solue ligamentum ab ea, et dimitte ipsam.
Et si uides iuncturam non bene stringi, tunc itera emplastrum, et ligamentum, et dimitte ipsam diebus aliquot, donec stringatur.
Deinde solue ipsam.
Si autem accidit ei grauitas post reductionem iuncturae, et dispositio sit in motu: tunc administra humectationem in balneatione, et fricationem subtilem, et compressionem, donec liniatur, aut pone super iuncturam iliati, id est, natem arietis pinguem.
Deinde ligetur, et dimitte ipsam super eam die et nocte.
Deinde aufer eam, et intromitte ipsum in balneum.
Cum ergo sudat, tunc frica iuncturam fricatione temperata.
Deinde itera super ipsam aleliati uice una, et secunda, et tertia cum introitu balnei, donec leniatur.
Et si uis, pone super ipsam stercus uaccinum, humidum, calefactum cum butyro, et stringe super ipsum.
Fac illud aliquotiens.
Ipsa namque lenitur, et redit ad dispositionem suam.
