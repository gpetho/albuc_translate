de hernie carnouse
Ramice aquouse n’est autre chose que assemblee de moistor ou blanc syfac, qui est desoz lou keur des coions, que contient l’uef; et est apelez «syfac», et aucune fois est proprement en la toile de l’uef, si c’on cuide que ce soit .i. autre oef; et c’est li cuir dou coion entre lou blanc syfac que nos avons dit; et ceu n’avient se poc non. 
Et li generation de cest ramice si est de foibleteit que vient as coions, et est espandue celle matiere. 
Et aucune fois si vient de percussion sus les coions, et ceste moistor si a maintes colors: ou c’est color declinans a jaunice, ou c’est sans rouge, ou noir, ou aquous blans, et ce avient plus; 
et ce sont li signe de conoistre ceste assemblee, car s’elle est ou blanc syfac que nos avons dit, si est li apostemes reons, .i. poc lonc si com li figure d’un oef, et n’apert mie li coions, car il a moistor tout entor. 
Et s’il a moistor en la propre toile, si est li apostemes reons avec une partie de l’uef, et por ceu pense on que c’est uns autres oef; 
et se li moistor est entre le cuir des coions et le blanc syfac, si le sent om bien; donques quant tu vues savoir la color de la moistor, si esprueve a tout l’intromissoire quarreit, de coi li forme est ci devant. 
Selonc ceu donques qui vient aprés l’intromissoire, juge de ceu qui est dedens. 
Et quant nos la curons par fer, si covient que li malaides soit sainiez selonc som pooir et la repletion de son cors; puis le sovine sus son dos, sus une chose un poc haute, et met desoz lui mout de drapelz; 
puis sié sus sa senestre, et comande au ministre qu’il sié a destre, et estende la verge a l’un des .ij. costelz dou keur des coions; 
puis pren le spatumile leit, et cope le cuir des coions parmi leu dou lonc jusque delez lou poignil, et soit ta fendure toute droite en devisant le cuir des coions jusc’a syfac blanc, et l’escorche subtilment selonc tom pooir; 
puis perce lou syfac plain d’aigue a .i. large pertus, et estrai toute l’aigue, et puis met tes oncines, et estent lou syfac amont; et ne touchier le keur des coions, mais que le syfac soulement; cope tout ou par pieces meismement le costeit de lui subtil, que se tu ne le copes bien saigement, si revenra li aigue; 
et se l’uef saut fuer a ton oevre, si le ramoinne en son leu quant tu avras acomplit l’uevre dou syfac; puis assemble les .ij. leivres dou keur des coions a une costure, puis le cure si com les autres plaies, tant qu’il soit sanez. 
Et se tu trueves l’uef corromput d’autre maladie, si covient que tu lies les vasselz que sont suspensoire, en doutant le decorrement de sanc; puis cope le coion a tout le suspensoire, et estrai l’uef, et le cure si com nos avons dit. 
Et se aigue est assemblee en .ij. parties ensamble, saiches que ce sont .ij. ramices; si cope l’autre partie si com tu as fait la premiere igalment, puis essue lou sanc, et met en la plaie lainne moillie en oile roset; 
et met defuer autre laine moillie en vin et en oile, et met sus les .ij. coions, et met desus drapelz doublés, et le lie sus a tout le liien qui est selonc ceste forme: 
Puis pren .ij. drapelz, et les emple de laine charpie selonc ceste semblance et soient assemblez par cousture en la gorle des braies, et li uns des chiés preigne sus le fondement jusc’au dos, et li autres a la partie dou poignil; et li autre dui chief sus les .ij. angres, et soit toute assemblee li restreinture en la boucle dou braier; 
et aucune fois est medicinee ceste ramice de cautere en leu de taille de fer, et est que tu preignes .i. cautere cultellaire subtil, et cope le cuir des coions, et soit eschaufez si com nos avons dit, si que li syfac blanc que contient l’aigue est descovers; 
si pren lou cautere selonc ceste forme, et perce celui syfac as oncines, et l’escorche a cest subtil cautere chaut: 
Et lou cope en toutes les manieres que tu pues, tant que tu esraiches tout; et garde que li feus ne touche l’uef; et saiches que ceste oevre est plus salve; et mues gardans de decorrement de sanc, et muedres que li ovraiges de taille; 
et se nulle chose te fait contraire, ou aposteme chaus ou decorremens de sanc ou autre chose, si cure ce qui te fait contraire, selonc ceu qui est devant dit. 
Et se li malaides est paourous, et ne vuet atendre cest ovraige por son horribleteit, si amenistre perforation, si com je te di, et est que quant tu es bien certains par les significations que nos avons dit que ramice aquouse est lai, 
si fai seoir le malaide sus .i. siege leveit; puis perce l’aposteme an la partie desoz a tout le spatumile large, et met la perforation dou lonc dou cors; et soit larges li pertus, si que toute li aigue corre fuer; 
puis met coton sus le leu, et le lie, et laisse por corre le remenant de l’aigue, puis le cure tant que li plaie soit sanee; 
et se li blainche toile ne laisse issir l’aigue en la bouche de la plaie, si covient que tu i boutes une penne ou l’estrument dont on trait l’aigue des ydropiques, de coi li forme est ci devant; et eslarge .i. poc la plaie, et saiches que li aigue revient, et est assemblee aprés .vj. mois ou enqui entor, et quant elle est assemblee si com devant, et ensi passera li malaides ses jors.
