de la char qui vient en l’oil
Ceste maladie que est desoz qui vraiement est apelee «axacrati», et est naturelz et accidens. Li accidens vient de plaie et de fendure et de cautere et de choses semblans; et li voie de l’ovraige en li si est que tu preignes un aguille, en coi il ait .i. fil double, et la fiche en la char, et li fai percier des le senestre larmier tant c’a destre, si que li filz veigne en .ij. chiés de la char; puis estent la char au desus a tout l’aguille, et la cope a .i. spatumile large.
Et se li figure de la papiere revient selonc ceu qu’il covient, c’est boin; se ceu non, si pren .i. raseur et le met en la fendure, et torne la papiere, et fent .ij. fendures ou costeit dedens la papiere; et soient li chiés des .ij. fendures des .ij. angles de l’incision que tu as copeit, et soit fais uns angles si que quant elles sont assemblees, que li figure soit ausi com li figure d’une lettre qui a non «.j. griesche»; puis oste celle char, selonc la quantiteit que ses costez est agus desoz, de ceu qui enseut la papiere, puis ajoste les .ij. parties desevrees, et les cout d’un fil de lainne; puis lou cure de ceu que nos avons dit des medicines mollifians, et de tentes, tant qu’il soit sanez.
Et se li maladie vient de fendure ou de costure ou de cautere, si covient que tu fendes une fendure plainne desoz les poilz des papieres, et selonc ceu qui est ci devant; puis desevre entre les .ij. leivres d’une tente, si com j’ai dit; et doit on faire l’ovraige selonc la forme de la maladie, car elle est mout diverse en forme, et li saiges maistres appareille engien de tout som pooir coment il faice revenir la figure a sa forme natureil; et li malaides meisme, selonc ceu qu’il i covient d’ovraige et d’estrumens em plusors dispositions.
