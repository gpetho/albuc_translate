 Capitol .xxxix.
De extraccio de sancguisugua annexsa al golayro.
 Quan es medicada sanguisugua am aquo que havem dit en la divisio de la curacio am medicinas e no comfereys, considera lahoras en le guolayro del malaute al solelh, pus que tu aias compremuda la lengua de lu am instrument le qual a tu havem recomtat.
Donc si tu vezes la sancguisugua, extratz aquela am onci petit o am gesti subtils decentment.
E si no es a tu possible estrayre am aquel, lahoras pren una canula concava e entromet aquela en lo guolayro del malaute, e aprop pausa en la concavitat de la canula un ferr ignit, e fay aquo tantas vetz (entro que la sancguisugua sia morta e se osta del guolayro) e abstengua se le malaute tot lo jorn de aygua.
E aprop prengua una veyria plena de aygua frega, e obra la boca de lu en aquela, e lava la boca am aquela; e no trasglucia de aquela alcuna causa e maugua l’aygua una hora aprop autra am la sua ma, quar la sancguisugua tantost cum sent l’aygua catz.
 Mays si no es foro-getada am aquo que havem recomtat, lahoras subfumigua le malaute am cimetz o am assafetida per le instrument le qual havem recomtat en la sufumiguacio de uvula.
Fay aquo, so en quar cayra.
 E es un’autra manieyra de operacio en sufumiguacio de aquela, es que tu prenguas una ola en la qual sian carbos ignitz e la ola sia cuberta am una cobertora en le mieg de la qual sia un trauc, e sia compausat en aquel trauc la extremitat del instrument; e aprop dega desus la subfumigacio; e pause le malaute la sua boca en la extremitat de la canula, e claugua la sua boca per que la subfumiguacio no sia foro-getada entro que sapias que la subfumigacio es pervenguda a la sancguisugua, quar la sancguisugua tantost cayra.
E si no catz, lahoras tu itera la subfumiguacio motas vetz, e abstengua le malaute de beure, e mange causas saladas e alhs, e no begua aygua, e ayssi necessari es que am aquest regiment sia fora-getada.
E aquesta es la forma del instrument am le qual es trayta sancguisugua del guolayro quan es vista; e es semblant a forceps ayssi cum vezes, sino quar es en lu alcuna curvitat:
 le qual sia mesa al guolayro, e la extremitat de lu es semblant a bec de ciconia, que es guanta, en la qual es aspretat de lima, per so quar, quan comprem alcuna causa, aquela no leyssa.
