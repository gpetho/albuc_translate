Ainsois que nos nos remembriens de l’uevre, il covient que je die la qualiteit de l’aide et dou nuisement de chescune complexion.
Je dis que li qualiteis de l’aide, et dou nuisement, est li plus longe parole et subtilz science et li secrez reponus; et de ceu parlerent li plusors des saiges, et s’acorderent a ceu; et me soffisent poc lor paroles, car je redous la longesce.
Je dis que cautere aide universement a toute complexion ou il a matiere, fuer que .ij. complexions: c’est a savoir complexion chaude sens matere, et complexion seche sens matere.
En complexion chaude et seche ensamble matiere, deviserent aucun et dirent que cautere i est grans aide; et li autre dirent le contraire: que cautere ne vaut a maladie que vient de chalor et de sechour.
Car li nature dou feu si est chaude, et ne doit mie estre cureiz de chaude maladie par chalor, ne per sechour; et dist cil qui dist lou contraire que cautere fait grant aide a maladie chaude et seche que vient en cors des homes.
Car quant tu comperes le cors de l’ome et sa moistor a la complexion dou feu, tu trueves le cors froit.
Et je m’acorde a ceste parole.
Car je l’ai troveit aucune fois per experiment.
Et toute voie, ne s’en entremette mie fuers que cil qui l’a esproveit, et qui conoit par lonc usaige le chapistre des cauteres, et la diversiteit des complexions des homes, et les dispositions et les causes de lor maladies, et les sorvenues et l’espaice dou tens; des autres complexions n’avons nos mie paour, meismement em maladies froides et moistes.
Et tuit li mire s’asemblerent et s’acorderent au cautere.
Et sachiez, filz, que cautere ensamble feu si est des secrez des cures, et de plus grant bonteit que cautere de medicine ardant.
Car li feus est simples, et ne vient mie fuers que au membre qui est cuis, et ne nuit a autre membre se poc nom.
Les medicines ardans vienent de membre a autre en aloignant, et font venir au membre maladies de grief sanation; et par aventure ocit lou malaide.
Li feus por sa hautece et por la bonteit de sa substance ne fait mie ceu, s’il n’i a superfluiteit.
Et ceu vos ai je troveit par experiment et par la longesce dou servise et de l’estude que j’ai mis en l’art, et esteit sus la verteit des choses; et por ceu je m’escuse de la longesce de la parole, car il ne me plait mie que je vos oste le secreit qui est reponus ou feu, et la qualiteit de l’uevre, coment il deboute les maladies des cors, si com li philosophe le dit en demostrant; or le recevez en vos pensees.
Et sachiez, fil, que il s’acorderent en quel tens doient estre faites les cauteres, et eslirent prientens.
Et je dis que cautere est covenable en tous tens, por ceu que li nuisemens sorvenans est desoz mis par l’aide dou cautere; et meismement se li cauteres est por dolors necessaires fors et hastans que ne puent atendre le tens que plus grans malice ne veigne au membre.
Et n’i pensez onques, chier fil, si com font li fol mire; car a la maladie qui est sanee par cautere n’a point de revenue; et il le dient ensi; mais il n’est mie si com il cuident, por ce que cauteres nen est que medicine qui mue la complexion, et seche les humors que sont cause de la dolor, et vaut mues que medicine por le hastement de sa valor, et por la vertut de son oevre et de sa signorie.
Et possans chose est que li maladie viegne aucune fois selonc la complexion dou malaide et lou leu de la maladie et sa vertut; et sont assemblees en lui les superfluitez par l’aquisition des viandes et des semblans choses, se ce n’est cauteres administrez em leu ou il ait poc de superfluitez et de moistor, si com cauteres de dens por la dolor, et les semblans choses, et teil dolor ne revient mie; mais ce avient poc.
Et mout de gens n’entendent mie por coi cauteres est apelez li derriens de medecine, et c’est voir; mais il ne croient mie que cauteres vaille aprés medicine, mais lor ententions est fause, et est cauteres li derriens de medicine por ceu que quant nos aministrons manieres de cures en aucune maladie et elles ne valent, adonc administrons nos le cautere, et il vaut.
Adonques apert bien que cauteres est li derriens de medicine, ne mie selonc l’entention des folz mires.
Li ancien dirent que cauteres d’estrument d’or est muedres que de fer, et ne dirent ceu fuers que por la qualiteit de l’or et por la hautece de sa substance; et dirent que li leus de cautere ne fait mie porriture, mais ceu n’est mie voir car je l’ai esprovei, et ai troveit que c’est voir en aucuns homes; et cauteres d’or vaut mues que de fer, si com il lou dirent.
Et toutevoie quant tu chaufes estrument d’or, tu ne seis mie quant il est chaus par la color de l’or, et s’est tantost refroidiez; et s’on le chaufe trop; si font au feu; et ensi i a assez d’empechement.
Et por ce usons nos de cautere de feir que nos l’avons mues apparilliet a nostre oevre.
Or vos ai ordeneit cest chapitre des lou chief jusc’a piez, por ceu que li voie soit plus legiere a trover.
