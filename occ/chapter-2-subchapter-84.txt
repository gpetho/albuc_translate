 De curacio de las plaguas.
 Yeu ja e dit en la divisio de la curacio de las plaguas aquo que convenia al libre, e yeu dic assi la curacio de aquelas am ma e am medicinas segon le conpliment.
Donc dic que las plaguas son diversificadas segon aquo en que son faytas las plaguas e segon le loc sobre le qual cazo las plaquas.
E las causas per que motas vetz son faytas las plaguas so ayssi cum getament de peyra, o inscisio d’espaza o de cotel, o percussio am lansa, o am fustz, o am sageta, o semblantz ad aquels de motas causas.
Mays las plaguas que so en les locz del cos so ayssi cum plagua la qual catz sobre le cap, o·l col, o·l pietz, o·l ventre, o·l fitge, e semblantz ad aquels dels membres.
 E yeu so recomtant la curacio de alcunas plaguas per que pauses aquela ratiocinacio e regla sobre las autras plaguas.
E yeu comensare de las plaguas del cap simplas, quar la rememoracio de las compostas vindra al comensament del tertz capitol.
Donc dic que quan accideys en le cap plagua simpla e no es fractura, lahoras considera: si es per getament de peyra o de semblant, e ja ha trinquada la codena tant solament e es gran plagla e temes sobre aquel malaute havinement de apostema caut, lahoras tu te coyta e fleubotoma la cephalica tantost, e no tardas aquo; e extrats ad aquel del sanc segon la quantitat de la vertut de lu si no mes alcuna causa prohibent de fleubotomia, majorment si·l sanc que es eyssit de la plagua es pauc.
E sia la flaubotomia del contrari de la partida plaguada; e guardase le malaute de replecio e de vi e de viandas grossas.
Mays si de la minuicio prohibeys alcuna causa, lahoras sia aminorat de la vianda e no apropinque a carn ni a vi.
E pausa sobre la plagua, si a lu accideys apostema caut, coto enfus en oli rozat solet o en vi en le qual es stipticat.
Mays si est segur de apostema caut, lahoras pausa sobre la plagua, si es recent am le sieu sanc e le ayre no ha mudat aquela la polvera la qual yeu recomtare aprop petit.
E si le ayre ja ha mudada aquela, lahoras pausa sobre alscus enguentz entro que sia sanada.
 Mays si la plagua es gran o es per inscizio d’espaza e de semblantz, e no so ajustadas las labias de lu per puvils, lahoras ajusta aquelas am sutura segon que yeu recomtare de la sutura de lor.
Mays si la plagua ja es discuberta del os e pen, e no es retencio de lu sino un petit suspensori, lahoras inscideys aquela e aprop cura la plagua am medicinas e restaura la carn aprop en loc de codena, e comanda al malaute que sia pescut de viandas en las quals es groceza: caps e formen coyt e semblantz a lor, entro que sia compost.
E si atrobas en la codena putrefaccio e no adhereys al os, lahoras tu inscideys tot aquo poyrit e geta aquo, e aprop cura aquo.
 Mays si en aquestas plaguas es arteria o vena de la qual fluxs de sanc pot evenir, e no es abscindida per medicinas, lahoras tu inquier sobre la arteria, e si atrobas aquela no-inscidida, lahoras tu inscideys aquela am spatum, o lia aquela; e si necessitat te provoca que aquo que havem dit no comfereys, lahoras tu cauteriza entro que·l sanc sia abscidit.
E si aquestas plaguas son simplas e petitas, lahoras la causa de lor es leugiere; enayssi que tu polverizas sobre aquelas aquesta polvera, quar consolidada aquela denant que l’ayre mude aquelas.
E la manieyra de la polvera es aquesta: recipe oli de enses partida una, de sanc de drago partida doas, de caus no-extincta partidas tres; sia tot mot trissat e crivellat, e de lu sia la plagua omplida, e sia constrengida per bona constriccio entro que be sobre aquela aderesca, e sia coagulada am le sanc.
E aprop strengeys aquela desus am pulvils e leyssa aquela, e no la deslias mentre esta ayssi que no es apostemada, quar no es eredicada de lu la medicina entro que sia sanada.
E alcuna vetz fa aquo sola cautz, quan no es a tu en present enses e sanc de drago.
E ja fa aquesta meteyssa operacio en las grans plaguas quan conveneys que sia pausada sobre aquelas e sian streytas, e so plaguas recentz am le lor sanc, las quals le ayre no ha alteradas.
E si le ayre las ha alteradas, e majorment quan es en temps d’estiu, lahoras no es entencio a la posicio de aquesta polvera, mays adonc cura aquelas am aquo que havem dit, enayssi que tu pauses sobre aquelas alcus enguents degistius, o que pauses sobre aquelas pols de la farina del ordi am aygua e mel entro que getan poyredura; e aprop cura aquelas am l’autra curacio entro que sian sanadas.
Mays si accideys am la plagua fractura en os, e es petita, lahoras tu extratz aquo am gesti.
E yeu diyre la cura de las fracturas del cap en aquo que es envenidor.
 De las plaguas del col.
 Mays si la plagua accideys en le col, lahoras no es en lu differencia en medicacio, e entre la plagua del cap quan es simpla.
Mays si ja le nervi del col es inscis o arteria, lahoras si es nervi, no es en lu engen sino que sia evitada curacio de lu am aquo que fa vehement stipticitat, ayssi cum ziniar e zegi que es vetriol e semblantz a lor quar nozo als nervis e contrazo aquel.
E no pauses sobre la plagua alcuna causa de tot freja, quar la sustancia dels nervis es freja e la continuacio de lu es am le cervel, le qual es le pus aut de totz les membres.
E si’ aquo am que es curat de medicinas leugieras, ayssi cum es caus lavada am aygua dousa, alcuna veguada enfusa en oli rozat o no-rozat, e thucia quan es lavada am aygua dousa e las autras peyras minarantz segon aquesta manieyra, e enguentz humitz.
 Mays si la plagua es gran, lahoras aministra sutura, o coarta las labias de lu, e aprop cura aquela am pulvils entro que sia sanada.
 Mays si a la plagua es profunditat o accideys en lu a la pus bassa partida poyredura, lahoras perfora aquela en le loc mays depremegut.
 Mays si en la plagua ja es inscisa arteria e es conseguit flux de sanc, lahoras separa o secca aquela, o lia aquela, o cauteriza aquela si necessitat te provoca ad aquo.
 Mays si ja ha insciditz les spondils del golayro o tot, e so salvadas las venas del col, lahoras tu ajusta las labias de la codena am sutura sobre la cana del golayro e no toques aquel; abantz egala aquel e reduzeys aquel sobre la sua figura natural, e aprop strenh aquel am strectura decent, e leyssa aquela per alcus jorns; e aprop cura aquel am enguentz en les quals es stipticitat e excitacio entro que sia sanat.
Mays si la plagua ja en le os a fayta enprecio, lahoras percuireys aquela, e lahoras si en lu ha fragmentz de hos, extratz totz aquels que podes de lor; e aquo que a tu no es apparelhat, leyssa aquo entro que la plagua se poyrisca, e sia separat e la egrecio de lu sia alleujada.
E si la plagua es recent lahoras polveriza sobre aquela polvera la qual t’e recomtada.
Mays si en la plagua es fayta fistula, lahoras cura aquela am aquo del qual la rememoracio vindra aprop en le sieu capitol.
 De las plaguas del col o de semblantz quan fayta entre las spallas e es fayta am spaza o am cotel o am lansa o am semblantz.
 Si es percussio de lansa o de cotel, e vezes de lu la profunditat, lahoras considera mays si de la plagua yeys ventositat quan le malaute elena; lahoras sapias que la plagua es mortal.
E si en lu no es profunditat e la plagua es recent am le sieu sanc, lahoras tu pauses en lu de la primieyra horo polvera, e no strenhas aquel per que no sia le sanc retengut en la profunditat de lu e que retorne al cor e que aucigua le malaute, mays pausa en lu enguent atractiu, e deslia aquela doas veguadas le dia.
E si l’enguent no es a tu present, lahoras tu pausa en le orrifici de la plagua coto viel per que sucque aquo que yeys de las humiditatz; e fay que le malaute dorma sobre la plagua per que corra aquo que es en lu ajustat.
Mays si ja de la plagua son passatz tres dias o mays e no accideys al malaute spasme ni tremor de cor mal ni strictura de ale, e vezes las autras dispozicios bonas de lu, lahoras sapias que plagua es salva; e adonc cura aquela am calguas e am l’autra curacio entro que sia sanada.
Mays si la sanacio de lu es excusada, e ja tot temps es uberta, lahoras sapias que ja es fayta fistula; cura donc aquela per le sieu capitol.
 E si la plagua es per inscisio de spaza o de cotel, e es simpla en la superficia del pietz o del dos, lahoras cura aquela am aquo que es precedit de sutura, si es gran, o am polvera, si es petita.
 Mays si ja ha fayta enprecio en le os, e so ja de lu inscizas pessas, lahoras tu torqua la plagua e coyta ad extrayre aquelas pessas, si so separadas.
Mays si no so separadas, lahoras leyssa las entro que se poyresca la plagua, que la extraccio de lor es alleujada.
E de las autras plaguas accidentz en les autres membres le juvament en curacio es le juvament de aquo que havem dit.
