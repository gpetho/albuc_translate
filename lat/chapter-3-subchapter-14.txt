Â¶ De restauratione fracturae Coxae.
Caput XV.
OS Coxae multotiens frangitur, et declaratur sensui: quoniam conuertitur ad interiorem et posteriorem partem.
Et restauratio eius fit ita, quod stringitur ligamentum supra fracturam, et ligamentum aliud sub fractura.
Et infirmus prostretur super faciem suam.
Deinde extendat omne ligamentum minister ad partem suam secundum aequalitatem: et hoc, quando est fractura in medio ossis.
Si autem est fractura propinqua radici Coxae, tunc sit ligamentum ad partem pectinis, ut cadat extensio ad sursum: et ligamentum aliud sub fractura.
Et sic similiter si est fractura propinqua genu, tunc sit ligamentum propinquum genu, ut sit extensio ad inferiora.
Deinde aequet medicus os utriusque manibus suis, donec reducat ipsum secundum similitudinem figurae naturalis: et coniugatur os coniunctione bona.
Tunc oportet, ut ponas emplastrum et stricturam, si non accidit membro apostema.
Quod si accidat in eo apostema: tunc dimitte ipsum diebus aliquot, donec sedetur apostema calidum, deinde redi ad curationem tuam.
Strictura autem eius ita sit.
Oportet ut inuoluas super fracturam imema duram, id est, bindam: et dupla eam bis, aut ter: et remaneat ex ea superfluitas.
Deinde inuolue crus, donec perueniat calcaneus apud radicem natis.
Et intromitte filum longum inter Coxam et crus prope genu ad inferiora, et ueniant extremitates fili a superiori parte duarum partium.
Deinde reuolue super Crus et Coxam quod superfluit ex alimema.
Deinde pone super Coxam in loco fracturae ipsius astellas, et pone ex eis astellam unam super os cruris.
Deinde imple uacuitates inter crus et coxam cum pannis lenibus, ut aequetur strictura.
Deinde incipe cum strictura forti a medio super locum fracturae tribus inuolutionibus, aut quatuor.
Et quanto plus elongaris cum ligamento a loco fracturae, sit strictura tua minor et mollior, et lenior.
Deinde intende ad duas extremitates fili, quod tu intromisisti inter coxam et crus.
Liga ergo cum utrisque tres astellas quae sunt desuper.
Deinde uade cum duabus extremitatibus fili ad inferiora, donec peruenias ad cauillam pedis.
Et cum utrisque stringe etiam extremitates astellarum a parte altera: ut non remoueatur ligamentum ex loco suo.
Deinde dimitte stricturam super illud, dum permanet, ita quod non accidat membro corrosio, neque apostema, neque inflatio, et similia eis.
Quod si accidat aliquid ex illo.
Propera ergo cum solutione eius, et rectifica illud quod accidit inde totum, secundum quod diximus multotiens.
Si uero in osse est frustum ex osse quod pungat: tunc oportet, ut aeques illud, si est tibi possibile.
Et si non, finde super illud, et remoue illud: et cura cum eo cuius praecessit rememoratio, donec sanetur.
Et quandoque stringitur haec fractura Coxae, praeter quod addantur ei astellae, sicut diximus in adiutorio et brachio.
Verumtamen in restauratione eius taliter fracta, non accidit infirmo claudicatio.
Et si restauratur sola, praeter quod applicetur ei crus alterum, tunc necesse est, ut claudicet ille cuius est, semper.
Et scias, quod Coxa stringitur in quinquaginta diebus, uel additur parum, aut minuitur parum: totum illud est secundum diuersitatem complexionum, et reliquarum dispositionum.
