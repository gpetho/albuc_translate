 Capitol .lii.
De curacio de eminencia del umbilic.
 Eminencia del umbilic es fayta per motas causas; o per fissuras del ciphac le qual es sobre le ventre, e yeys de lu la tela o budel segon que endeve en las autras rupturas; o per sanc le qual flueys de vena o de arceria segon que es denant dit, o per ventositat coarctada en lu.
Mays si es per fissura del ciphac e per yssiment de la tela, lahoras la color del apostema es semblant a la color del cors; e es leon ses dolor, e aprop appar de divers situament.
E si es per egressio del budel, lahoras le situament de aquel am lu de aquo que havem recontat, de mays vehement diversitat, e cum tu premes aquel am les tieus ditz es occultat, e aprop retorna; e fort leu es am lu so, e es magnificat mot deves le introt de banh e vehement trebalh.
Mays si per humiditat, lahoras es leon e no es occultat quan premes am la tua ma, ni es constrengut, ni es cregut.
E si es per sanc, lahoras am aquestz senhals apareys le apostema a negror declinant.
Mays si es per carn nada, lahoras es apostema greu, gros e dur, e es ficat segon una quantitat.
Mays si es per ventositat, lahoras le tocament de lu es leon.
 E la operacio en lu es que consideras lahoras si la eminencia de l’umbilic es per sanc de arceria, o de vena, o per ventositat; lahoras cove que sias prohibit de la curacio de lu, quar en aquela es temor e paor ayssi cum t’e ensenhat en le capitol en le qual he dit les apostemas per arceria e per vena.
E si la eminencia del umbilic es per le budel o per la tela, lahoras cove que comandes al malaute que tengua le ale sieu, e sia stant extendut; e aprop senha am tenta en le circuit de tot le umbilic, e aprop comanda a lu que stia envers entre las tuas mas sobre le sieu dos, e aprop circunda am spatum lat en le circuit del umbilic sobre le loc le qual has senhat am la tenta; e aprop exten la maytat del apostema a las partidas desus am unci gran; e aprop lia en le circuit am fiel fort o am ceda e la manieyra del liar decent.
E aprop huebre le mieg del apostema extendut sobre le liament e intromet le dit tieu en aquel indic e quereys le budel; e si tu l’as atrobat ni guardat per le liament, lahoras tu extratz alxorati e impelleys le budel a las partidas dedintz del ventre.
E si has atrobada la tela, lahoras pren aquel am unci; e inscideys las superfluitatz de lu.
Mays si es contraria a tu arceria o vena, lahoras circunda aquel mot, e aprop retorna a la tua operacio; e pren dos agulhas e met en aquelas dos fiels fortz e entromet dos agulhas en le circuit le qual has feyt entorn le apostema en manieyra de crotz, las quals fassas penetrar; e aprop strenh le apostema en quatre partidas sobre las agulhas.
E si tu vols, osta las agulhas e leyssa le loc entro que poyresca la carn extenduda e caia per si; o inscideys aquel quan es subtiliat e se poyreys, e aprop cura aquel am aquo que cove dels enguentz entro que sia sanat.
E si la eminencia del ombilic es de carn nada en lu o per humiditat, lahoras cove que tu conquaves le apostema ayssi cum havem dit e estraguas le sanc o la humiditat, la qual atrobas en lu, e aprop cura aquel am aquo que cove e que consolide le loc.
