de l’aposteme des coions
Saiches que en la section de ceste ramice a paor em plusors dispositions, por coi il me semble que mues vaut c’on la laisse;
et je vos dirai l’ovraige et les semblances de l’aposteme.
Je dis donques que maint aposteme vienent ou cors, et meismement as coions;
et c’est par mout de cas.
C’est a savoir par superfluiteit aigre et ague, qui est espandue as coions, ou de percussion;
et est li color de l’aposteme selonc la color dou cors;
et ne trueve point de dolor, et est aposteme grief;
et par aventure est uns apostemes griés paourous et pierous, et de fuxe color, et aucune fois vient de nout d’artere, ou d’enfleure de voine.
Quant c’est par nout d’artere, si est conus par la disposition d’aposteme chaut, quant tu la presses a tes dois;
et ne covient mie que tu i touches.
Cil qui est fais d’enfleure de voine est conus par sa disposition a l’expression dou touchement des dois, et puet om bien faire la taille sus ceste semblance, et sus les autres chars;
et est que tu cope lou keur des coions, puis estent l’uef en haut, et le trai fuer dou blanc syfac, et delivre lou suspensoire de toutes pars de l’uef.
Se li uef est ja sodez avec ces chars nees, si covient donques que tu traies l’uef, et lou cope;
et s’il est aers au syfac, ou en ceu qui est dedens les vasselz, si covient que tu delivre toute celle tenve, et la cope reondement.
Et se li naissance de la char est ou leu derrier, si covient que tu la copes toute, et estrai l’uef, si com nous avons dit.
Et quant tes ovraiges est acomplis, si emple la plaie de laine moillie en oile roset et en vin, puis le cure d’autres cures tant qu’il soit sanez.
