de fistule ou qu’ele soit
Saiches que toute plaie ou aposteme, quant il enveillist, si est apelee universement «fistule»,
et meismement quant elle est chevee et rent bowe.
Et fistule est selonc la verteit nodation fautree dure et blainche, ou on ne sent dolor,
et est ausi chevee com li penne d’un oiseil;
et aucune fois en saut clere bowe, et autre fois espesse;
aucune fois poc, et autre fois assez;
et je en ai jai parleit en la division des plaies, que toute plaie que n’est sanee, et il n’i a char,
ce n’est fuers que par une des .viiij. causes:
c’est a savoir, par la petitece dou sanc ou cors;
ou por sa malice;
ou por ceu qu’il i a char dure dedens, et sus les levres, que n’i laisse naistre char;
ou il i a trop de bowe;
ou li leus est porris, et li matiere est de male qualiteit;
ou li medicine n’est mie bone en la cure;
ou por ceu que li corruption est maniere de pestilence;
ou por la proprieteit en la region est tardive li digestion, et tarde li santeit, et enflee par nature;
ou il i a voinnes ou os:
et j’ai ja mostreit toutes ces causes, et les signes, et les cures de medicines en la division.
Or covient que je te faice a savoir la cure de fistule qui est faite par oevre de mains.
Saiches que fistule avient en tous membres dou cors;
car il i a fistules que vienent as grans voines, et as arteres, et as ners,
ou au syfac, ou a l’intestine, ou a la vessie, ou a aucunes des costes,
ou a l’espinee dou dos, ou a aucune jointe des mains ou des piez;
et si a teil que vient a la proprieteit dou membre principeil, et as semblans leus.
Et toutes les fistules que sont de ceste maniere sont de grief sanation, et n’i a fors que labour, et ignorance;
et se il i a aucune fistule que ne veigne mie jusc’a leu que j’ai dit, et tu as fiance de la cure,
et tu la vues conoistre, si pren une tente d’arain ou de fer, se li fistule est droite, si la quier;
et se li fistule est torte, si la cerche d’une subtil tente de plonc,
car li plons se ploie mues entor la tortuositeit;
et se li fistule a mains pertus et tu ne la pues mie bien cerchier par tentes,
si la clisterize par l’un des pertus,
car la moistors si cort d’un pertus a autre, et la mundifie;
puis la quier saigement a ton pooir, que tu conoisses s’il i a os ou nerf, et est chevee em parfont,
et demande bien au malaide de la dolor qu’il sent au presser de ta main, et le leu ou il la sent;
et quant tu savras vraiement le leu ou elle est, et s’elle est loing de jointure, ou de nerf, ou d’artere ou de voine,
ou en aucuns des leus que je t’ai dit, si la cope selonc ceu que je t’ai dit,
et oste fuer la fautreure et les chars corrumpues que sont dedens;
et puis la cure tant qu’elle soit sanee,
et se li fistule est bien parfonde de droit endroit, si covient que tu copes em parfont, tant com tu pues,
puis i met tentes moillies en medicine ague, et les boute jusc’au chief de la fistule,
tant que li medicine corrode la superfluiteit qui est demoree au fons;
et puis i met oignemens enjanrans sainne char, tant qu’il soit sanez;
et s’il n’est sanez par ceu, si le cauterize si com nos avons dit,
et se li os est corrompus de la fistule, si le cope.
Se voinne ou ners ne te greve ou membres principelz, si com nos avons dit;
et se li os est descovers, et il i a corruption et noiror, si lou reis tant que li corruption soit toute ostee,
puis le cure de choses enjanrans char tant qu’il soit sanez;
et s’il n’est sanez, et rent bowe si com devant,
saiches que tu n’es mie alez jusc’a font:
si descuevre et quier tant que tu soies au fons,
et oste toute la corruption, puis restore le leu;
et s’il est ensi sanez, c’est bien.
Se ceu non, saiches que la corruption est trop en parfont, que tu n’i pues avenir;
si n’i a autre engien que dou lassier a nature;
et s’il i a i petit os corrumput, et tu le pues traire as tenailles,
si l’estrai a .i. estrument covenauble a ceu,
et s’il i a maint os, si les trai trestoz, ne n’en laissier nes un;
et se li moistor te fait contraire, et il n’i a error ne paour,
si cope et moistor et char, et delivre les os.
Et se tu ne les pues oster a une houre, si met sus la plaie chose enjanrant porriture,
et laisse tant que li leus soit porris entor les os,
et adonc si avront plus legierement les os;
et se c’est uns grans os, si com de jambe ou de cuisse,
si reis tant soulement la corruption tant que li noiror soit toute ostee,
puis restoure la plaie;
et s’il en i a grant partie dou corrumput, et vient jusc’a mole de l’os;
si le covient soier et coper tout jusc’a la corruption, et puis le cure tant qu’il soit soudez;
et je te dirai d’une fistule qui avint .i. home en sa jambe,
si que tu i preignes exemple et aide en ton ovraige.
Il fut .i. jovencelz entor .xxx. ans, qui ot une dolor en sa jambe d’une cause que vint dedens le cors,
tant que les matieres vinrent a la jambe, et fut enflee d’un gros aposteme, et n’ot point de cause defuer por ovrir;
mais li mire par lor folie ovrerent tant sus que li apostemes ovri,
et en corroient mout de matieres, et devint fistule, et i vint mout de pertus que tuit gitoient bowe et moistor dou cors;
et maint mire i mirent cure entor .ij. ans, et n’i ot nul saige en l’art de mains,
tant que je i fui apelez, et vi sa jambe et les medicines dont on le curoit,
et ceu que corroit par les pertus a grant cors;
et devenoit rouges li cors dou jouvenceil, et avoit color citrine.
Je boutai une tente en l’un de ces pertus, et puis cerchai toz les pertus,
et trovai que li uns venoit encontre l’autre de toutes les parties de la jambe.
Je me hastai donques, et copai en l’un des pertus tant que je descovri une partie de l’os,
et le trovai corrumput et perciet, et venoit li corruption jusc’a l’os dedens;
je soiai ceu qui m’aparissoit de l’os corrumput, et cuidai qu’il n’i eust autre corruption, fuer que celi que je ostai;
et comensai a restourer la plaie de medicines sodans par lonc tens, et ne pot souder;
et puis rencomensai, et descovri l’os si com devant,
et trovai la corruption continuee en l’os, et la soiai, et puis l’ostai, et me penai de souder le leu;
mais je ne pou tant que je copai entor une palme de l’os, et le traï fuer a tout son mole,
puis le restourai de medicines; et il fut sanez et soudez hastanment,
et ne covint plus rencomencier l’ovraige fors por la foibleté dou malaide, qui ne pooit soffrir,
et por la paour de mort que je avoie de lui.
Car por l’evacuation sanglotoit sovent, mais il fut sanez entierement,
et nasquit en leu de l’os une char dure, et fut de bone disposition et n’ot point de nuisement ne de contraire dou tout en tout, ne a l’aleir ne a venir.
Et se li os est brisiez en aucun leu dou cors, si le covient soier en ceste maniere:
pren .i. liien, et l’estrain au chief de l’os qui apert,
et comande aucun k’il l’estende en haut;
et met .i. autre lien de lainne plus gros dou premier liien, et le lie sus la char qui est desor l’os,
et estent le chief, si que tu traies la char corrumpue au desoz,
et descuevre la char sus le leu ou tu vues soier, que li soie ne blece la char;
et met .i. tison ou une tauble desoz l’os por mues coper la char corrumpue;
et covient tant soier com on puet veoir et sentir la corruption, et soier ancor autre fois.
Et se li os est corrumpus, et n’apert mie, et li corruptions est en mileu ou en une partie,
si descuevre la char toute; puis met .i. tison desoz,
et puis soie des l’une partie a l’autre la corruption, et soit li soieure dou lonc de la corruption .i. poc, si com nos avons dit;
et se li corruptions est en la jointure, si cope la jointure corrumpue, et soie l’os ou elle contient de l’autre part;
et se li corruptions est en la continuation des .ij. jointes, si n’i a autre angien que dou coper;
et se li corruptions est ou poignil de la main, ou ou poignil dou piet, si est mout fort celle chose,
mais toutevoie il covient que tu enquieres celle corrosion, coment elle t’apert;
et la mundifie en toutes les manieres que tu pues, mais que li voine ou li nerf ne te faicent contraire;
et saiches que li incisoire et les soies por coper ces os sont maintes, selonc l’assise des os et l’aparance d’ous,
et lor grossece et lor subtiliteit, et lor grandor et lor petitece, et lor duresce;
et por ceu covient il apareillier a chescune semblance d’ovraige son estrument;
et saiches que l’uevre te moustrera l’estrument dont tu avras mestier, selonc la conissance de cest art,
et le tesmoignaige des manieres des maladies;
si porpense l’estrument dont tu as mestier selonc ceu qu’il le covient.
