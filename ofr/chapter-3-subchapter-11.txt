de la brisure de l’ajutoire
Li adjutoires est ceu qui est entre lou coute et lou chief de l’espaule, et s’il est brisiez, si le doit on restorer selonc l’une des .ij. manieres: dont l’une est que tu pren .i. fust plain de moiene groissor, selonc ceste forme:
Et lie as .ij. chiés .ij. liens, et les pent en haut, et siece li malaide sus .i. siege; puis li giete som bras brisiet sus le fust, tant qu’il viegne a l’aissele, et ait em mi une corbeure de fust, puis pent sus aucune pesant chose ou li ministres l’estende aval; puis mette li mires la briseure igal a ses mains ensamble, tant que li briseure retorne si com il covient.
Et li autre maniere si est que on sovine le malaide sus son hatereil, et li lie la main a son col, puis comande a .ij. ministres que li uns teigne ceu qui est sus la briseure a ses mains, et li autres teigne desoz a tout .i. liien, et estende chescuns a sa partie.
Et se tu vues que li estraction soit plus fors, si estraint .i. liien desoz la briseure, et sus la briseure, et estende chescuns des ministres a sa part. Et se li briseure est prochiene au chief de l’espaule, si covient que tu mettes .i. liien moien desoz l’assele, et .i. autre vers lou coute, desoz la briseure; et ausi se li briseure est devers lou coute, si i covient mettre .i. liien legierement, sens labor, tant que li briseure soit igalz sus lou leu, et sus lou coute; puis met igal la brisure, si com il covient, et l’estraint, se apostemes chaus n’i vient.
Et se apostemes chaus i vient, si ne l’estraindre mie jusc’a .vij. jors, et met sus lainne moillie en aisil et en oile roset, tant que li apostemes chaus soit apaisiez; puis l’estraint, et li maniere de l’estraindre si est que tu mettes l’emplaustre sus la briseure, puis assemble le bras sus l’ajutoire, et met ta main sus l’espaule ou sus lou sein; et met le drapeil, et estraint sus l’ajutoire, et sus lou bras, si que li bras soit en leu d’esteles, s’aucune chose ne le te deffent, ou se li os n’est muez.
Et se tu doutes que li os ne se mueve, si use d’esteles, et met sus la brisure une estele plus large et plus fort des autres, et ait entre chescune estele .i. doi d’espaice, et soit chescune estele si grans qu’elle passe la briseure .iij. dois de chescune part; puis estrain sus les esteles, ensi com j’ai dit au comencement dou chapistre sus la briseure, plus fort et moins en aloignant.
Et se tu vois l’assise des esteles, et l’estrignement, si com nos avons dit, en l’oure que tu restoures le membre brisiet, et tu doutes l’aposteme chaut, si le laisse a liier jusc’a septime jor, si com nos avons dit; puis regarde chescuns .iij. jors lou lien, que prurite ne enfleure n’i viegne au leu, ou li norrissemens ne puist venir au membre por ceu k’il est trop estrois. Si l’adrece, si com nos avons dit.
Et se nulz telz accidens n’i vient, si ne lou desliier fuer que aprés .iij. jors ou plus, et dorme li malaides sus son dos, et ait ses mains sus son stomac; et met desoz l’ajutoire .i. cussin plain de laine igalment, et regarde chescune houre dou jor ou de la nut, que li figure dou membre brisiet ne se mueve, ou ne soit amollis li liiens; si l’adrece par la vertu de medicine, et li done la viande que nos avons devant mis, en teil maniere que li viande soit au premier subtilz; et quant il comance a reprendre, si soit grosse. Et est costume que li ajutoire et li jambe doient estre repris en .xl. jors dou tout; et adonques lou doit on desliier et aministrer bain et medicines d’oignemens por le leu adrecier.  Et se li estricture est laide et emboee, si demore a desliier .l. jors ou .ij. mois.
