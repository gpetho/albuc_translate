 De inscizio extremitatz e de la serratura dels osses.
 Las extremitatz se poyresso o per causa intrinseca o per causa extrinseca, o cum tu auras medicat aquela corrupcio per curacio de aquelas medicinas e la curacio no comfereys, o vezes la corrupcio anar deves le membre la qual no percuteys denguna causa, lahoras cove que tu inscidas aquel membre entro aquo la hon acossec la corrupcio, per que le malaute evasesca per aquo de mort o de malicia que es major defeliment del membre.
 E le senhal de aquel al qual accideys, es queÂ·l membre es fayt negre entro que sia cujat que foc la ja comburit, o se poyreys aprop la negror entro que la poyredura aquela ane entro aquel membre que siec lu e que prengua tot le cors; e donc coyta te am inscizio de aquel.
E semblantment si es causa de la corrupcio percussio de alcunas causas venenosas ayssi cum de scorpio mari o de vupera o de rutela e de semblantz.
E si la corrupcio o la percussio es en la extremitat del dit, lahoras tu inscideys le dit e no dones spazi a la corrupcio per que ane entro a la ma.
E semblantment si accedeys a la ma, lahoras tu inscideys aquela de la razit del focil, e no dones spazi a la corrupcio entro que prengua en le focil del bras.
E si envezeys aquel, lahoras inscideys le bras entro al coyde en la junctura.
E si passa otra la corrupcio e la vezes enviro le coyde, lahoras en aquel es la mort del malaute; e aministrar autra causa otra aquo en curacio es quantitat de vertut.
E semblantment fay del pe quan corrupcio envezeys le dit del pe, lahoras tu inscideys aquel entro ad un dels nozes.
E si pren en la pente del pe, lahoras tu inscideys tot le pe.
Mays si pueja entro al denol, lahoras tu inscideys la camba entro a la junctura del denol.
E si la corrupcio ja es pervenguda sobre le denol, lahoras en lu no es engen sino dimissio, e layssar le malaute a la mort.
E la manieyra de inscidir le membre o de serrar lu es que tu strenhas le liament en la partida pus dejos la qual voles inscidir, e strenh autre liament sobre le loc; e extenda le ministre un liament a las partidas dejos, e extenda le ministra autra liament en sus; e tu separa la carn la qual es entre dos liamentz ain spatum lat entro que sia descuberta tota la carn; e aprop sia inscidit o serrat.
E cove que sia pausat drap de li de totas partidas per so que no toque le loc sa, e que vengua al malaute lesio ajustada e apostema caut.
Mays si accideys flux de sanc quan obras, lahoras tu cauteriza le loc coytadament, o pausa sus lu alcunas polveras restrenhentz le sanc; e aprop retorna a la tua medicacio entro que sia complida.
E aprop lia le membre plaguat am liament al u convenient, e cura aquel entro que sia sanat.
 E yeu recomti a tu aquo que endevenc a un home en le sieu pe, aquest meteys accident le qual yeu e a tu recomtat, le qual es quar accidic a lu negror en le sieu pe am adustio que era asemblada a combustio de foc.
E aquela corrupcio accidic primierament en le sieu dit entro que tendec tot le pe.
E adonc aquel home preparec per si meteys pus que vic la curacio anar al membre am la vehemencia de lu que atrobec de dolor e de adustrio de lu, e el inscidic aquel pe entro a la junctura, e foc sanat.
Lonc temps accidic a lu aquela meteyssa corrupcio en le dit de la ma indic.
E adonc venc a mi, e so me perforsat repercutir aquela superfluitat am aquo que pausegui sobre la ma de las medicinas, aprop la mundificacio del cos de lu; e no es repercussa la superfluitat e comensec anar al autra dit entro que comensec en la ma.
E el apelec me a inscidir la ma de lu, e yeu no volgui far aquo sperant sobre la repercussio de aquela superfluitat, e mays que temegui deves la inscizio de la ma de lu mort, quar la vertut del malaute era sobre cazement.
E pus que el se desperec de mi, es retornat en la sua terra e pervenguec a mi que aquel home preparec e inscidic la sua ma tota, e es sanat.
E no he adhuzida aquesta narracio sino per que sia adjutori sobre aquo que catz de aquesta malautia, e que sia significacio per la qual sia significada e segon la qual sia obrat.
