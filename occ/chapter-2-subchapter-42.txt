 Capitol .xlii.
De seccio de scrophulas las quals accideyso en le col.
 Motas veguadas endeveno aquestas apostemas en le colh e en las aysselhas e en les angonars; e alcunas veguadas accideyso en las autras partidas del cos.
E so aquelas que accideysso en le colh, e so motas que so engendradas entre lor, e tota scrofula de aquelas es dintz la sua tunica propria, e ayssi cum en les nodis e apostema del cap, ayssi cum havem recomtat.
E las specias de aquestas scrophulas son motas, quar de aquelas so alcunas lapideas, e de aquelas so que conteno humiditatz, e de aquelas so malignas las quals no obeseysso a curacio.
 Donc en aquela la qual tu vezes de bona disposicio en le Tocament, de la qual la color de aquo que es manifest es propda a la color de la codena, e es mauguda a tota partida, e no es annexsa am le nervi del colh, ni am las venas, ni am la arceria, e no es preonda, cove que tu inscidiscas aquela am siccio superficial de la partida desus a la partida dejos del cos de la linha de .G. entro la linha de .B., e scorja aquela de tota partida, e exten dos labias de la codena am onci, o am motz oncis si has necessitat de aquels, ayssi cum havem dit en las apostemas del cap, e extratz aquela petit a petit.
E es mays cautela que no sia inscidida la vena o nervi.
E sia le spatum no mot agut, que no ajuste a tu la tua ma am inscizio, o que enquiete le malaute, e que inscidas aquo que no es necessari inscidir; quar si inscideysses vena o arceria e prohibeys tu de la tua operacio, lahoras pausa en la plagua vetriol trissat o autras polveras las quals ostan fluxs de sanc, e estrenh la plagua, e layssa aquel entro que·s repausa la acuitat de la apostema e sia mollificada la plagua e comense esser poyrida.
Quan le sanc es abscindit.
Donc retorna a la tua operacio entro que l’aias complida.
E aprop inquireys am le tieu dit indic si es romas alcuna causa de las autras petitas scrophulas, donc inscideys aquelas e munda aquelas.
E si es en la razit de la scrophula gran vena, cove lahoras que no inscidas aquela scrophula de la sua razitz.
Abantz cove que lies aquela am fiel doblat fort e que leysses aquela entro que caia per si ses nocument.
E aprop omple la plagua de coto vielh le qual tu has ja submirgit en enguent egipciac, e aprop cura aquel.
E si inscides aquela scrophula tota, lahoras cove que tu ajustes las doas labias de la plagua e cuzas2 tantost pus que no y ha romasa deguna superfluitat.
Mays si tu vezes que haia romasa superfluitat per la grandeza de la scrofula, cove que tu entendas a inscidir la razit de aquela, e astrayra aquela e aministra sutura e aquo que es dit.
 E aquela de las scrophulas que conteno humiditatz, perfora aquela am perforacio superficial aqui la on appar a tu le loc de maturacio de lu, e pausa perforacio de aquo que siec le pus bas del cos, ayssi cum havem dit.
E aprop aministra perforacio, calguas am enguent e semblantz ad aquels, per so que corroda aquo que es romas de la corropcio.
E aprop quan tu vezes la plagua ja esser mundada, lahoras tu cura aquela am enguent de carn generatiu entro que sia sanada.
