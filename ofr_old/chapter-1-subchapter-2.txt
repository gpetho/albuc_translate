de l’anciainne dolor dou chief
Quant en tout le chief vient dolor croniques, et dure longement, si doit user li malaides yeris et pilules qui sont apelees «cochie», et d’espurgement de chief et d’oiles et d’emplastres; et s’on li fait le cautere que nos avons devant dit, et il ne vaut.
Pren warde se li chiés dou malade est de fort nature, et qu’il ne soit trop froit; adonques le cauterize desoz celui cautere un poc que nos avons dit desus.
Aprés fai cautere sus chescune corne dou chief jusc’a l’os, si com devant avons dit, et fai .i. cautere ou leu qui est apelez «vasselz»; et est .i. leus en coi on met ventouses; et alige ta main si que tu ne voises mie jusc’a l’os: li malaides sent trop plus grant dolor en cest cautere que as autres, et je em parlerai aillors; et covient que li cauteres des cornes soient plus subtis que cil dont on cautere la moieneteit dou chief, et c’est li forme:
