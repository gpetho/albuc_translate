de la routure dou syfac
Quant routure vient en angres, et li bouelz dessendent as coions et c’est novelement, si covient que quant tu lou vues curer, qu’il ne menjuce mie celui jor; et qu’il use choses qui laichent lou ventre, si que li fiens dessende de son ventre; aprés le fai seoir sus son dos entre tes mains, et li comande qu’il teigne son alaine tant que li boueil soient repairiet, et les ramoinne a tes dois, et seigne d’enche desoz la routure sus l’os dou poignil, et a tout un signe que soit semblans a la moitiet d’un cercle a desus dou cors; puis eschaufe le cautere de coi ci est li forme:
tant qu’il soit blans et qu’il giete senteles. Puis ramoine les bouels a lor leu; et li ministres teigne sa main sus qu’il ne retornent arrier; et oevre bien les cuisses au malaide, et met desoz lui .i. cussin et .i. serjant sus les cuisses, et .i. autre sus lou pis qui li teigne les mains; puis met le cautere sus lou signe a tout ta main, et lou tien droit et lou tien tant que tu ateignes l’os, et se tu ne l’ateins la premiere fois, si le rencomence encor une autre tant que tu viegnes jusc’a l’os; et te warde subtilment que li boueil ne saille quant tu fais lou cautere; que tu ne le brulasses; et que par ceu li malaides ne muere, ou autre malz.
Et saiches que quant tu ne viens jusc’a l’os au cautere, tes ovraiges ne vaut rien. Et covient que li cauteres des enfans soit subtilz selonc la mesure d’ous, et des grans gens aussi grans selonc lor mesure; aprés .iij. jors cure lou leu dou cautere de burre tant que li eschaudure soit ostee; aprés le cure d’autres oignemens tant qu’il soit sanez, et gise li malaides .xl. jors sus son dos tant que li plaie soit bien soudee; et covient que ses norrissemens soit lassatis longement, si que li boueil ne saillent quant il se preigdra d’aler en chambres.
Et aprés .xl. jors, quant il se voudra lever, se li amenistre une faixe bien faite, et la porse .xl. autres jors; et ait boin repos, qu’il se travaille poc et se warde de trop grant repletion de boivre et de mengier, et de trop haut braire; et quant il fait cest enseignement si est sanez entierement. Et je dirai ci aprés la cure de taillier en son chapistre.
de la routure dou ventre
Quant routures vienent en autres ventres et sont connisans, et tu vues qu’elles ne croissent plus, se li fai .j. cautere dou cautere reont selonc sa quantiteit, et soit ars li tiers dou keur; aprés le cure selonc ceu que nos avons dit; et aucun des anciens ont dit c’on le doit cauterizer au cautere a .iij. angles selonc ceste forme:
mais signe premier le leu d’enche et fai une ligne per la largesce desus la routure, et une autre defuers, et main ta main emmi a tout le cautere clavile. Mais li premiers cauteres est plus legiers et muedres.
