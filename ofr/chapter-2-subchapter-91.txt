de la voinne civile
Ceste voinne est enjanree en jambes, en chaudes parties ou il ne naist herbes ne arbre, et en terre ou il n’a point de moistor;
et par aventure naist autre part qu’en jambes, et ceu avient de la porriture que vient desoz le cuir, si com il vient dedens le cors serpens et vers, enjanrez entre cuir et char.
Et se li signes de l’encomencement de ceste voinne si est qu’il vient en la jambe une tres grans enflammation, puis se chainge li leus, et comence li voinne fors issir, ausi com une racine d’une plante.
Quant li chiés apert, si covient que tu envoloupes entor une piece de plonc des une З et demi jusc’a II З., et la noe, et laisse le plonc pendant a la jambe, et totes les fois qu’il en ist point au defuer, si l’envoloupe entor le plonc, et la nowe;
et s’elle est trop longe, si en cope une partie, et envoloupe le remenant, et ne la coper mie en sa racine, tant qu’elle soit toute issue;
car se tu la copes, si rentre en la char, et fait venir aposteme et porriture ou leu, et male maladie;
por la queil chose il covient qu’elle soit traite poc et poc jusc’a chief, et n’en remaigne rien ou cors;
et est aucune fois ceste voinne quant elle est traite de V paumes de lonc, ou de X, et uns hons vint ja a moi, a cui elle issit de X paumes de long, et quant tu la copes, si boute I rais ou pertus, et la perce jusc’a fons, si que tout en isse;
et soit vuidie li matiere qui est dedens, et amenistre au leu medicines enjanrans porriture aucun jor, puis le cure si com les apostemes.
Et aucune fois a ceste voinne mains rains, et meismement quant elle apert en la jointure dou piet, ou ou piet, et i vient mout de pertus, et dont il saut rains;
cure le donques si com nos avons dit devant.
