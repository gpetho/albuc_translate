de la dislocation dou genoil  
Li genous est desaluez selonc .iij. manieres: c’est a savoir, dedens et defuer, et derrier; et ne desalue point devant.  
Et li signes si est que tu comande au malaide qu’il plie sa jambe a sa cuixe, et s’ele ne s’aert a sa cuixe, saiches qu’il est desaluez;  
et li restauration de toutes si est que tu faices seoir le malaide droit, et estende sa jambe s’il puet, et li met ton dos sus sa faice, et met son piet sus tes piez;  
puis pren son genoil a tes paumes, et retrai entre tes dois, puis plie les .ij. costez dou genoil forment; et uns autres ministres estende son piet, tant que li genous reviegne a son leu, et li signes est qu’il aert bien sa jambe a sa cuixe legierement;  
et met l’emplastre sus, et fai aerdre la jambe a la cuixe, et les loie ensamble fort .iij. jors ou iiij., puis le deslie; et ne se travaille mie li malaides d’aler, tant que li membres soit confortez.  
Et se li membres n’est a point, si aministre estendement fort, si com nos avons dit en la cure de la hainche, tant qu’il soit sanez.  
