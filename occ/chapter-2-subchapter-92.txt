 De sectione super vermes generatos sub cute et dicitur aegritudo bovina.
 Aquesta malautia es nompnada en alcuna terra deves nos malautia bovina per so quar motas veguadas endeve als bious e es verm pauc un le qual es nat entre la codena e la carn, e va en tot le cos pujan e devalan, e es mostrat al sentiment deves le sieu anament de membre en membre entro que disromp la codena e yeys fora.
E la generacio de lu es per putrefaccio de alcunas humors ayssi cum accideysso verms e serpentz e lombrics e ascaridas en le ventre.
E es temut per la malicia de lu, quar quan el va en le cors e es elevat al cap, e es pervengut al huel, lahoras fort leu uebre en lu e intra e destruzeys le huel, e aquo endeve motas veguadas.
E donc quan tu voles curar aquel e extraire lu, lahoras no se fa si no deves la sieua ambulacio e apparacio de lu al sentiment, e adonc cove que tu strenhas aquo que es sobre lu e aquo que es dejos lu am liament e constriccio fort, e aprop secca sobre lu e extratz aquel.
E si es preondat en la carn e no le atrobes, lahoras tu pausa cauteri am foc sobre le loc entro que mora, e la major causa que es temuda es corrupcio de lu am la qual corrump le loc ayssi cum havem dit.
May si tu vezes aquel esser pervengut al cap prop del huel, lahoras strenh sobre le sobrecil am fort strictura, e aprop secsa sobre lu, e extratz aquel; e cove queÂ·l malaute use de mondificacio del sieu cors am medicinas evacuantz humors putridas malas, e guarda se de viandas generantz putrefaccio.
