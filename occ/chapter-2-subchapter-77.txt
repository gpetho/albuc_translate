 De las formas dels instrumentz que so necessaris a extrayre le fet.
 Forma de vertitge am la qual es uberta la mayre:
 Aquesta es la forma de strenhedor en le qual so engualhatz les libres, al qual engualhament sian dos virtitges en doas extremitatz de dos futz.
May empero aquesta virtitge cove que sia pus subtil de strictori, e sia fayt o de eba o de fust de boys.
E sia la latitut de quascun fust quays dos ditz e le marge de quascu amdos quays un dit, e la longitut de quascu es un palm e mig; e en le mieg loc de dos fustz so dos ajustaments de aquel meteys fustz les quals ja son fermatz, dels quals la longitut es la maytat de un palm e un pauc mes, e la latitut de quascu es quay dos ditz, o un pauc mes.
E aquestz dos additamentz sian entromeses en la boca de la mayre per que sia uberta am aquels quan tu revolves las doas prescriptas virtigges.
 Forma autra semblant de aquela pus subtil e pus leugiera:
 Sia fayta de fustz de eba o de boys segon la semblansa de forceps.
Mays empero en la extremitat de lu so dos additament ayssi cum vezes, e la longitut de aquels additament es quays un palm, e la latitut de quascu es dos ditz.
E cum tu vols am aquels ubrir la mayre, lahoras tu fay cezer la femna sobre le lieyt les pes pendentz, ubert aquo que es entre las coyssas de lu.
E aprop obre la tua ma am le instrument ayssi cum fas am forfexs engualment segon la quantitat que vols de la aprecio de la boca de la mayre entro que la metrona fassa so que vols.
 La forma de vertitge la qual diysero les antics:
 Forma de impellent am le qual es empellit le fet:
 Forma de amisidat2 am le qual es conterit le cap gran
 E es asemblat a forceps al qual so dentz en la extremitat, ayssi cum vezes, e alcunas veguadas es fayt lonc ayssi cum forceps segon aquesta forma, ayssi cum vezes, al qual so dentz ayssi cum dentz de ressegua am le qual es inscidit e conterit.
 Forma de amesidat pauc:
 Forma de unci havent una spina:
 Forma de unci havent doas spinas:
 Forma de forceps a la qual so dentz de cerra am le qual le cap del fet sia conterit:
 Forma de spatum havent dos extremitatz am le qual le cap es abscindit:
 Forma de dos espatums latz:
 Totz aquels instrumentz so excersitatz, e quan mes so multiplicadas las specias de aquel e so preparadas deves le artifexs, quant es pus leugier a la sua opperacio e pus aut deves les homes per la sua quantitat.
E no obres de aquels instrumentz ja sia qua sia deves tu aparalhat, quar la necessitat de aquels no es excusabla.
