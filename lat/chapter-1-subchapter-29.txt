Â¶ De modo cauterizandi in Pleuresi.
Caput XXXI.
Dixerunt antiqui, cauterium cum radicibus aristolochiae ad Pleuresim frigidam secundum hunc modum.
Et est, ut recipias ex radicibus aristolochiae siccae longae, radicem unam longiorem, quae ex ea inuenitur, et sit sicut grossitudo digiti.
Deinde submerge eam in oleo: et accende ipsam in igne.
Deinde cauteriza cauterio uno in eo quod est inter continuationem furculae cum collo, et duobus cauteriis paruis sub guidezi parum decliuibus ad partem, quae est sub barba.
Et duobus cauteriis etiam in eo, quod est inter costam quintam et sextam decliuibus ad posteriora parumper: et cauterio alio in medio pectoris, et alio supra stomachum.
Et tribus cauteriis a posterioribus: uno in eo quod est inter duas spatulas: et duobus cauteriis a duobus lateribus pectoris, inferius cauterio quod est inter duas spatulas.
Et non oportet ut comprimas manum tuam cum cauterio, imo sit in manifesto cutis odorando.
Et iam dixerunt quidam antiqui, quod ex hominibus sunt qui utuntur cauterio ex ferro simili radio: et igniunt, et intus mittunt ipsum in eo quod est inter costas, donec perueniatur cum eo ad ipsum apostema, et egrediatur sanies: sicut diximus in apostemate Epatis.
Sed in hac perforatione cum cauterio est ex timore, quod aut moritur infirmus statim, aut accidit in loco fistula, cui non est sanatio.
