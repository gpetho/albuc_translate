 Capitol .lxi.
De extraccio de peyra de las femnas.
 Peyra en las femnas pauc es engendrada.
Mays si ve peyra ad alcuna de aquelas, lahoras dificil es la curacio de lu, e es prohibida per tropas manieyras.
La una de lor es quar la femna fort leu es verges.
E la segonda es quar tu no trobas femna be scient que descroba si meteyssa al metge quan es casta, o es de las femnas haventz maritz.
La tersa es quar tu no hatrobas femna be sabent aquesta art, majorment la operacio am ma.
E la quarta es que·l loc de la seccio sobre peyra en las femnas es longinc del loc de la peyra, per que indigeys de seccio preonda, e en aquela es temor.
Mays si necessitat provoca a tu ad aquo, lahoras cove que tu prenguas una femna metga be scient, e pauc es atrobada.
Mays si tu es privat de aquela, lahoras cerca metga quast e subtil, o presenta una femna matrona be esenhada en le feyt de las femnas, o femna que en aquesta art ennueys partida del art.
Donc fay aquela present, e comanda a lu que fassa tot aquo que tu li mandaras, de la enquisicio sobre la peyra al comensament; la qual causa es que reguarde si la femna es verges, lahoras cove que meta lo sieu dit en le cul de lu e quiera la peyra.
Donc si atroba aquela, coarte aquela dejos le sieu dit, e lahoras comanda a lu que inscida sobre aquela.
Mays si no es verge, lahoras comanda a la matrona que entrometa lo sieu dit en le conh de la malauta e enquiera sobre la peyra, pus que pausa la sua ma sinistra sobre la vesica, e comprem aquela am bona comprecio.
Donc si atroba aquela, lahoras cove que gradantment maugua aquela de l’orrifici de la vesica a las partidas dejos am somman de la sua vertut entro que pervengua am aquel a la razit de la coyssa.
E aprop inscida sobre aquela apposicio de la maytat del conh deves la razit de la coyssa de qualque part sia a lu parada e cent la peyra en aquela partida, e·l dit de lu no sia remaugut de la peyra coartan dejos lu.
E la seccio sia pauca al comensament; e aprop entrometa lo ray sobre aquela seccio, e si sent la peyra, lahoras ajuste en seccio segon la quantitat la qual sap que la peyra sira getada de aquela.
 E sapias que las specias de peyra son motas: quar de aquelas es pauca e gran, e leon e aspra, e longua e redonda, e havent ramps.
Donc tu sapias quantas specias so de lu per aquo que tu signifiques sobre aquo que vols.
E si tu veus flux de sanc, ajusta en le loc vetriol trissat e te aquela per una hora entro que sia abscindit le sanc, e aprop retorna a la tua operacio entro que la peyra sia fora-getada.
E fay que prepares am tu dels instrumentz les quals e ditz en la extraccio de peyra en les homes, per so que sias ajudat per aquels en la tua operacio.
E si tu veus flux de sanc, e sabes que la expulcio del sanc es de la arceria que es insciza, lahoras tu pausa polvera sobre le loc e estrenh aquel am pulvils e strictura descent, e no iteras aquo; e layssa la peyra e no extraguas aquela, quar fort leu morira la malauta.
E aprop cura la plagua.
Donc cum es cedada la acuitat del sanc aprop alcus jorns, e·l loc se poyreys, lahoras tu retorna a la tua operacio entro que la peyra sia fora-getada.
