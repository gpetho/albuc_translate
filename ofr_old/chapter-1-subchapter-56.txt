quant li artere est copee
Maintes fois avient grans decorremens de sanc de l’artere qui est copee a la plaie que vient au pardefuers, ou a l’incision de l’aposteme, ou au cautere dou membre, et as semblans choses; et est mout grief chose d’estenchier.
Et toutevoie quant ceu avient a aucun, si te haste de mettre ton doi indice sus la plaie de la voinne, et l’estrain mout tant que li sans soit apaisiez desoz ton doi, et que goute n’en isse plus; puis met au feu les cauteres olivaire plusors petis et grans tant qu’il soient tuit rouge; puis empren I, ou grant ou petit selonc la plaie et lou leu en coi li artere est route, et met le cautere sus cele voine ou tu tiens ton doi, et tien le cautere tant sus que li sans soit restainchiez.
Et s’il saut fuers quant tu lieves ton doi desus la voinne, et li cauteres estint, si pren hastivement I autre des cauteres qui sont au feu.
Et ne cesser de faire ceu l’un aprés l’autre tant que li sans soit estenchiez; et warde que tu n’ardes lou nerf qui est delez, et que autre malice ne viegne sus lou malaide; et saiches que quant sans decourt de l’artere, c’on ne lou puet mie bien restenchier meismement quant li artere est grans, se ceu n’est par une des IIII manieres que nos avons dit: ou par cautere, ou par extraction quant ele n’est mie traite, ou par fort liement de fil, ou par medicines mises sus qui ont pooir de restenchier sanc; et soit liee et estrainte avennament.
Qui i amenistrera restenchement de liier estroitement de drapelz ou de metre choses ardans sus, ou autres semblans choses, se n’i profite se poc non.
Et se ce avient a aucun et il n’ait mie mire ne medicine present, si doit mettre son doi indice sus la plaie de la voinne si com nos avons dit, et bien estrendre tant qu’il soit restenchiez desus la plaie et desus la voinne; et ne remuer lou doit, mais lou moille d’awe froide sovent que soit mout froide tant que li sans soit congelez et engrossiez et restenchiez; et faice des enqui en avant ceu dont il a mestier de cauteres et de medicines.
