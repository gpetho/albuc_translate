Â¶ De eleuatione pilorum pungentium in oculo cum acu.
Caput XII.
Operatio in illo est, ut accipias acum subtilem, et intromittas in eam filum ex serico subtile, lene.
Deinde aggreges extremitates eius, et nodes utramque nodo subtili ualde: et sit longitudo filorum palmus unus.
Deinde compone in Alinxotati filum aliud subtile sub eo in breui, et noda extremitates eius si uis.
Deinde ponat infirmus caput suum in sinu tuo, et sit prope solem ut declaretur operatio: quoniam est operatio subtilis, uel minuta.
Deinde intromitte acum cum alinxotati in radicem palpebrae, et fac eam penetrare in palpebram festinanter, donec extrahas eam desuper pilum naturalem.
Deinde trahe pilum usque supra alinxotati: et intromitte in alinxotati illum pilum: si est unus, aut duo, aut tres, non plures.
Deinde trahe manum tuam cum eo, donec egrediatur pilus cum alinxotati in palpebra cum pilo naturali.
Si autem trahatur alinxotati, et non egrediatur pilus cum ea: trahes alinxotati ad inferiora, cum filo quod tu composuisti in ea, donec egrediatur alinxotati ex foramine superiori, et uideas eam uisione oculi: tunc enim trahes alinxotati, et filum: et extrahe utraque, et claude oculum: et dimitte ipsum clausum duobus diebus, aut tribus, donec adhaereat pilus loco suo, et nascatur super ipsum caro.
Quod si pilus est breuis, tunc aut associa ei pilum longum ex pilis naturalibus, et eleuatur cum eo: aut dimitte ipsum, donec elongetur post spacium, et tunc eleua ipsum.
