des mandibules  
Poc avient que les mandibules soient desaluees andous, et li dislocations d’ambedous est selonc .ij. manieres: ou elles sont un poc ostees de lor leus, et mollifies un poc; ou elles sont desaluees entierement, et pendent vers lou pis, et cort li salive de la bouche qu’il ne la puet tenir, ne ne puet clore sa bouche, et envoloupe sa langue avec la parole.  
Quant li dislocations est petite, si revient par li em plusors disposicions.  
Et s’elle est entiere et acomplie, si covient que tu la ramoinne hastanment, et ne targier mie;  
et en tel maniere que li ministres teigne le chief dou malaide, et boute li mires som pochet de l’une de ses mains en la racine de la dislocation de la mandibule dedens la bouche, se li dislocations est de .ij. pars; et li autre doi des mains soient defuer, por mettre igal; et comande au malaide qu’il les amollisse, ses mandibules, et les mueve de toutes pars.  
Et li mires la mete igal, tant qu’elle reveigne en son leu.  
Et se li ramener est griés, meismement se ce sont les .ij. mandibules ensamble, si les arose d’aigue chaude et d’oile, tant que les ramoinnes legierement; ne ne targier mie dou ramener, si com nos avons dit.  
Et quant elles sont ramenees igalment, et li bouche dou malaide clot bien sens mollifiier, si met sus drapelz moilliez en cerote fait d’oile roset et de cire, puis le lie legierement de molz liiens;  
et dorme li malaides sus son dos, et ses chiés soit estans entre .ij. cussins, si qu’il ne lou mueve ne a destre ne a senestre, ne ne s’efforce mie de maixier, mais preigne legiere viande, tant que les dolors soient ostees, et soient noees les mandibules;  
et puis menjuce ce qu’il vuet legierement, et ne se travaille mie d’ovrir la bouche au mengier et au boivre, tant que li mandibule soit bien noee et sanee.  
Et se les .ij. mandibules ne pueent estre remises a point a une houre, et ne sont mie converties a lor leus, si en vient fievres et sode acostumees, et par aventure solution de ventre, et par aventure vomist cole pure.  
Et quant tu verras ceu, adonc saiches que c’est perdicions; et maintes fois muert cil cui il avient, en .viiij. jors.  
