des nous
Maintes manieres de nous sont, dont je dirai toutes les semblances;
et or covient que je die toute la difference qui est entre nout et issue.
Je dis que issue est chalors et fievre tenans, tant que li ebulicions est passee, et est acomplie li porriture;
adonques repose li fievre et li chalor.
Avec lou nout n’a ne chalor ne fievre ne dolor, et contient I syfac, qui est ses propres sac et est selonc la color dou cors, et encomence ausi com une jaisse, et devient gros;
et sont selonc II semblances, ou grais, ou moiste, et mout de color sont si com j’ai dit en la division.
Il covient, quant tu viens a la cure dou nout, que tu esprueves et l’enquier premierement a tout l’estrument qui est apelez «entromissoire», selonc ce que sa forme venra ou chapistre qui est aprés.
Et li maniere de l’inquisicion des apostemes des nous est que tu preignes ou plus moiste leu que tu trueves en l’aposteme, et torne tes dois poc et poc, tant que tu saiches que li estrumens ait perciet le keur, puis que ce soit selonc la grandor de l’aposteme;
puis estrai l’entromissoire, et pren garde en ceu que saut fuer.
Se moistor corrans cort, queil color elle ait, si le fent si com j’ai dit des autres apostemes;
et se aprés l’entromissoire nen vient moistor, saiches qu’il est gras, si le fent donques en croix, et le prent as pinceures, et l’escorche legierement de chescune part et warde la cotte ou il gist que tu la traies saine avec le nout;
et se tu ne la pues traire saine, si la trai par pieces si qu’il n’i demoure rien.
Car s’il i demoure rien, si revient li nous par maintes fois;
et s’il en demore un poc, et li sans te grieve, si emple la plaie d’aucunes poudres corrosives agues, et estraint la plaie, et met sus choses apaisans aposteme chaut, et le cure d’autres cures tant qu’il soit sanez;
et se li nous est grans, si cout les II levres de la plaie, et le cure de ceu qui enjanre char.
et se li voine batans t’est contraire ou autre si te haste et emple le leu de vitriole broiet, et lou laisse liiet II jors ou III, tant que li plaie porrisse, et repose li ebulicion dou sanc;
puis revien au coper ceu que i est demoreit dou nout.
