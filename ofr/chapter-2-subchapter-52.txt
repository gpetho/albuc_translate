quant li boude ist fuer
Se li apparance de la boude vient par cautere de plaie ou de fendure de syfac, et est sus le ventre et en ist aucuns des bouez, si com il avient en autres routures, ou de sanc qui cort de voines ou d’arteres selonc ceu qui est devant, ou de ventositeit;
et se c’est par la routure dou syfac et par l’issue dou bouel, si est li color de l’aposteme semblans a la color dou cors, et est legiere chose sens dolor, et apert de diverse issue.
Et se c’est por l’issue de l’intestine, adonques est il plus divers, et quant on le presse a ses dois si se repont, et puis revient, et par aventure si est sarrez, et agrandist mout a l’entree dou bain et por fort travail.
Et se c’est por moistor, c’est legiere chose, et apert bien quant tu le presses a ta main, ne ne constraint mie;
et se c’est por sanc, si apert par ces signes li apostemes gros et dur, et est fichiez selonc une quantiteit;
et se c’est por ventositeit, si est souef au tochier, et li ovraiges si est que tu regarde se li apparance est por le sanc de l’artere, ou de la voine, ou ventositeit.
Si covient que tu laisses la cure.
Car il en a doutance et paor, si com je t’ai dit ou chapistre des apostemes, por l’artere et por la voine.
Et se li apparance est por l’intestine ou lou boueil, si covient que tu comandes au malaide qu’il teigne son alaine, et soit estendus tout drois, puis seigne d’enche tout entor la boude;
puis le comande a gesir sovin entre tes mains, puis va entor le leu que tu as signiet a tout le spatumile, puis estent la moitiet de l’aposteme au desus a tout le grant uncine;
puis le lie entor d’un fil fort, ou d’une corde de fort soie fermement, et soit li nous dou liien assolz;
puis oevre la moitiet de l’aposteme estendut sus le liien, et i boute ton doit indice, et quier l’intestine;
se tu le trueves pris dou liien, si le deslie, et boute l’intestine au defuer dou ventre;
et se tu trueves le boueil, si le prent a l’oncine, et en cope la superfluiteit;
et se li artere te fait contraire, ou li voine, si vai belement entor, puis revien a ton ovraige et pren II aguilles, et i boute II fors filz, et boute les II aguilles entor ceu que tu as fait en crois que tu feis percier;
puis estrain l’aposteme en IIII leus sus les aguilles, et se tu vues, oste les aguilles, et laisse lou leu tant qu’il porrisse, et chiece li char morte par soi;
ou tu la cope quant elle iert subtiliie et porrie, puis le cure de ceu qu’il covient, et cheve l’aposteme si com nos avons dit;
et estrai le sanc ou la moistor que tu trueves, puis cure le leu de ceu qu’il couvient, et soude le leu.
