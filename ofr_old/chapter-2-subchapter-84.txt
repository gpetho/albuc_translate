des plaies
Nos avons jai dit en la division la cure des plaies; or vos dirons les cures de mains et de medicine, selonc l’acomplissement.
Je dis que les plaies sont diverses selonc ceu qu’elles sont faites, et selonc les leus ou les plaies sont faites, et de coi elles sont faites.
Les choses par coi plaies sont faites sont par gitement de piere, et taille d’espee et de couteil, ou de lance ou de fust ou de siette, ou de semblans choses; ou que sont faites selonc les leus dou cors, si com plaie que chiet sus le col, ou sus le chief, ou le peis, ou le ventre, ou le foie, et semblans membres; et je vos dirai la cure de chescune plaie, et encomencerai as plaies dou chief simples, car li remenbrance venra en son chapistre.
Je dis que quant simple plaie vient ou chief, et li os n’est brisiez, si pren garde se c’est de gitement de piere ou de semblans choses, et li cuir est toutevoie rompus et est li plaie grans, et tu doutes levement d’aposteme chaut: si le fai tantost sainier de la cephalique meismement s’il vient poc de sanc de la plaie, et soit li sainie au contraire de la partie navree; et eschuisse li malaides repletion de vin et de viandes grosses.
Et s’il ne vuet sainier, si soit amenuisie sa viande, et ne boive point de vin, ne ne menjuce point de char; et met sor la plaie, se apostemes chaus i vient, coton moilliet en oile roset soulement, ou en vin stiptice; et s’il n’i a aposteme chaut, si met sus la plaie, s’elle est fresche a tout son sanc, et elle n’est muee par l’air, poudre, que je dirai un poc ci aprés; et se li ars l’ait muee, si met sus aucuns oignemens, tant qu’il soit sanez.
Et se li plaie est grans si com de tailleure d’espee et de semblans, et les levres ne se pueent assembler par tentes, si les assemble par cousture, si com je dirai as plaies dou ventre, de la costure.
Se li plaie est descoverte de l’os, et pent, et ne tient mais que a un poc, si le cope; puis cure la plaie de medicine, et restoure char dure en leu de cuir, et comande au malaide a mengier grosses viandes, si com testes et froment cuit, ausi com poulz, et semblans choses.
Et se tu trueves ou cuir porriture, et il n’aert a l’os, si cope lou porrit tot, et giete fuer, puis le cure; et se il ait artere en la plaie ou voine, dont sans cort, et il ne puet estainchier par medicines, si quier l’artere, et se tu la trueves desloie, si la lie d’un fil; et se ceu ne profite mie, si la cauterize.
Et se ces plaies sont petites et simples, si est li cure legiere: et est que tu mettes ens ceste poudre qui soude ainsois que li ars l’ait muee.
Et li maniere de la poudre si est: pren encens une partie; sanc de dragon II parties; chalz vive III parties, et le poudre subtilment, et emple la plaie, et l’estraint forment, tant qu’elle s’aerse bien et se joigne a tout son sanc; et puis la lie bien, et la laisse sens desliier, s’elle n’enfle; car on n’oste la madicine tant qu’ele soit sanee.
Et aucune fois fait on ceu de chalz soulement, quant on n’ait l’encens ne lou sanc de dragon, mais que li ars n’ait muee la plaie.
Et se li ars ait mueit la plaie, meismement en esteit, si n’i met om mie ceste poudre; mais met sus aucuns oignemens digestis, ou poulz de farine d’orge faites d’aigue et de miel, tant qu’ele giete bowe; puis le cure d’autres cures tant qu’il soit sanez.
Et se li brisure d’os vient avec la plaie, et elle est petite, si l’estrai as pinceures subtilz; et je vos dirai ci aprés les brisures dou chief.
de la plaie dou col
Se plaie vient ou col et elle est simple, si n’a point de difference entre li et celi dou chief, mais se li ners dou col ou li artere est copee.
Se c’est li ners, si n’i a autre engien que laissier la cure, et n’i mettre nulle chose restraignant, car il nuit as ners et les fait retraire; et ne mettre sus la plaie rien froit, car li substance des ners est froide, et li continuation d’aus si est avec le cerveil, qui est li plus haus membres; mais soit li medicine souez, si com chalz lavee en aigue douce, et mellee avec oile roset, et cucie lavee ausi en aigue douce, et autres pieres de mine selonc ceste maniere, et oignemens moistes.
Et se li plaie est grans, si la cout et lie de bendes, puis la cure tant qu’il soit sanez.
Et se les plaies sont parfondes et ele est chevee et pleinne de bowe, si la perce ou plus bas leu; et se li artere est copee, et decorremens de sanc en vient, si la desoivre, et la loie, et la cauterize se mestier est; et se li espinee de la gorge est copee, ou li keurs, et li conduiz est gardez, par coi la viande va, si cout le keur sus la cainne de la gorge, et ne touchier la gorge mais la remet selonc sa figure naturel; et puis l’estraint avenanment, et le laisse aucuns jors, puis le cure d’oignemens desechans tant qu’il soit sanez; et se li plaie a fait empression en l’os, si la quier; et s’il i a pieces d’os, si les trai fuers toz se tu pues, et ces que tu ne pues avoir, si laisse tant que li plaie porrisse, et soit desevree et aligie li issue; et se li plaie est fresche, si poudre sus la poudre que j’ai dit.
Et s’il a en la plaie os et il i a fistule, si la cure ensi com j’ai dit en son chapistre.
de la plaie de lance ou de coutel
Se c’est cop de lance ou de coutel, et li plaie est parfonde, si regarde se de la plaie saut ventositez cant li malaides alainne: saiches adonques que li plaie est mortelz; et s’elle n’est parfonde, et elle est fresche a tout son sanc, si n’i mettre mie a la premiere houre la poudre, ne ne la liier mie por le sanc que ne demorse em parfont, et reviegne au cuer, et ocie lou malaide; mais i met oignement atractif, et le lie II fois le jor; et se tu n’as oignement, si met en la plaie viel coton por succier fuers la moistor, et fai dormir le malaide sus la plaie III jors, ou IIII, ou plusors; si n’i venra mie spasme, ne tremor male de cuer n’estraingnemens d’alainne; et quant tu vois les bones dispositions, si saiches que li plaie est sauve.
Cure la donques de tentes et d’autres cures, tant qu’il soit sanez; et s’elle ne puet saner, et oevre, adés saiches que il i a fistule; si la cure si com on doit.
Et se li plaie est d’incision d’espee ou de coutel, et elle est simple, ou pis ou au dos, si la cure de ceu qui est devant; s’elle est grans, de cousture; et s’elle est petite, de poudre, et s’elle est empressee en l’os, et en a copeit pieces, si quier la plaie, et les trai fuers s’il sont desevrez; et s’il ne sont desevrez, si laisse porrir la plaie, si aligera li estractions; et des autres plaies as autres membres est li jugemens si com nos avons dit.
