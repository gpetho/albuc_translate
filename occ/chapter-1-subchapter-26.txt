 Capitol .xxvi.
De cauterizacio del stomac.
 Quan veno en l’estomac freg e motas humiditatz entro que aquel extrazo de la sua compleccio e so multiplicatz raumases a lu, e si tu continuas las manieyras de curacio e no confereyso, lahoras cove que le malaute sia sobre le sieu dos ressupinat, e extenda las suas mas e las suas coysas, e aprop cauteriza aquel am tres cauteris: an un cauteri dejos le pietz per la quantitat d’un dit am cauteri clavilh, e am dos cauteris dejos del dos costatz del cauteri, entro que vengua la figura de cauteri triangulada; e elonga entre els que no sian ajustatz que faran poyredura.
E si la profunditat del cauteri la quantitat de les dos terses de la grocesa de la codena.
E sia la figura del cauteri segon aquesta forma ses addicio, E si vols, cauteriza am gran cauteri en le mieg loc del estomac segon aquesta forma; et aquest sia un cauteri segon la forma de cercle segon aquesta forma:
 E sia cauterizat l’estomac punctan ad aquel que de aquest cauteri es spaventat: e es que tu senhes sobre l’estomac punt segon la quantitat que voles am tenta, e aprop cauteriza aquel am cauteri en les puntz; e aprop cura aquel am la curacio qu’es precedita entro que sia sanat.
