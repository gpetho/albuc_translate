Â¶ De curatione Anchae dislocatae.
Caput XXXII.
Scias, quod iuncturae Anchae, et iuncturae humeri, non accidit, nisi dislocatio tantum: neque accidit eis quod accidit reliquis iuncturis ex remotione parua, et concauitate.
Et iunctura quidem Anchae dislocatur secundum quatuor partes.
Quod est, quia dislocatur ad anteriora, et ad posteriora.
Et plurimum quidem dislocatur ad interiora: et parum dislocatur ad anteriora, et ad posteriora.
Et curatio dislocationis eius ad interiora, est: quia quando tu coniungis crus infirmi sanum cum infirmo, est longius: et est genu eius eminens plus quam sani, et non potest infirmus duplicare pedem suum apud inguen: et est locus qui sequitur inguen apostematus apostemate calido, propterea, quod caput coxae iam peruenit illic.
Et signum eius cui accidit dislocatio ad exteriora est, quod sunt accidentia eius contraria istis accidentibus.
Et signum eius cui accidit dislocatio ad anteriora, est, quia expandit crus sanum secundum complementum: uerumtamen non duplicat ipsum absque dolore qui est in genu: et si conatur ad ambulandum, non potest super illud ad anteriora: et retinetur urina eius, et apostematur inguen eius, et apud ambulationem est calcatio eius super calcaneum.
Et signum eius cui accidit dislocatio ad posteriora est, ut non expandat genu, neque possit duplicare ipsum antequam duplicet inguen: et est crus eius etiam breuius altero: et inguen est mollificatum, et est caput coxae apud locum ilii.
Reductio uero huius dislocationis specierum est, ut consyderes tunc, si dislocatio est uetusta, quae iam antiquatur cum habente ipsam.
Deinde si tu administres reductionem eius, et remanet secundum dispositionem suam: tunc non est in ea curatio omnino.
Non ergo oportet, ut praesumptio fiat ei penitus.
In illo autem cuius dislocatio est recens, et est ex una specierum quatuor dislocationis: tunc propera ad hoc, ut uoluas iuncturam, et extendas ipsam ad interiora et ad exteriora, et moueas eam dextra et sinistra: fortasse enim redit, et non indiget alia cura.
Si autem non redit hoc modo, tunc oportet, ut praepares ministrum fortem, et extendat crus eius ab inferiori parte: aut cum manibus suis, aut cum ligamento, quod ligetur super crus eius supra genu: et minister alius extendat manum eius desuper, ita ut intromittat manus suas sub titillicis eius.
Deinde stringat cum ligamento leni super radicem coxae, et teneat extremitatem ligamenti alterius.
Et sit extensio eius aut ab anteriori parte inguinis ad partem furculae, aut a posteriori ad partem dorsi.
Et sit extensio eorum omnium uice una, donec eleuetur infirmus cum corpore suo a terra, et remaneat pendens.
Et haec enim species extensionis est species communis specierum quatuor.
Si ergo redit dislocatio cum eo quod diximus, est bonum: et si non, tunc necesse est omni speciei illud quod dicam de curatione propria.
In reductione quidem eius propria quando dislocatio est ad interiora, oportet, ut resupinetur infirmus super latus suum sanum.
Deinde ponat ligamentum super radicem coxae, in eo quod est inter caput coxae, et locum qui est sub inguine.
Deinde extende ligamentum ad sursum a parte inguinis ad altiorem partem corporis, ad partem furculae.
Deinde accipiat minister alius fortis brachia eius, et minuat locum grossum coxae infirmae, et extendat ad exteriora extensione uehementi.
Iam enim redit ad locum suum.
Et haec species est facilioris reliquis speciebus curationis, qua reducitur hoc membrum.
Si autem excusatur super te, et non obedit tibi ad introitum cum hac specie curationis omnino: tunc oportet, ut ligentur duo pedes infirmi simul cum ligamento forti, leni, super duos calcaneos, et super duo genua: et sit longitudo cuiusque a compare suo quantitatis quatuor digitorum: et sit crus infirmum extensum plus altero quantitate duorum digitorum.
Deinde suspendatur infirmus super caput ligni, quod sit in domo: et sit longitudo eius a terra quantitas duorum brachiorum.
Deinde praecipe iuueni forti, ut muniat caput coxae: et suspendatur cum infirmo inuenis alius: et impellat iuuenis alius, muniens coxam cum fortitudine, nam iunctura redit ad locum suum cum uelocitate.
In reditione autem eius propria, quando est dislocatio ad exteriora, oportet, ut iaceat infirmus super podium, secundum quod narrauimus in habente gibbositatem.
Et stringatur ligamentum super crus eius, infirmum proprie, et super pectus eius.
Deinde ponantur duo ligna, unum apud pedes eius, et alterum apud caput ipsius.
Deinde ponatur lignum additum in medio podii, fixum bene: super quod inuoluti sint panni humidi, ut non laedat infirmum: et sit lignum inter coxas eius, ut non attrahatur ad inferiora apud extensionem.
Deinde extendat omnis minister ad partem suam, et medicus aequet reductionem manu sua.
Si ergo obedit ad reuersionem, erit bonum.
Et si non, pone super ipsam tabulam, et preme ipsam, sicut diximus in gibbositate, aequaliter.
Verumtamen oportet, ut iaceat infirmus super latus suum sanum.
Et quando dislocatio est ad anteriora, tunc oportet, ut extendatur crus infirmi uelociter: et est secundum hanc eandem narrationem super podium: et ponat medicus palmam manus suae dextrae super inguen infirmum.
Deinde coartet ipsum cum manu altera, et cum illa coartatione pone ipsum extensum ad inferiora ad partem genu.
Et si dislocatio est ad posteriora: tunc non oportet, ut extendatur infirmus ad inferiora, et sit eleuatus super terram: imo oportet, ut sit positus super rem duram, sicut oportet, ut fit etiam si dislocatur ancha eius ad exteriora, secundum illud quod diximus de accubitu eius super duas anchas: et est super faciem eius, et ligamenta extensa: secundum quod diximus nuper.
Et oportet, ut administretur compressio cum tabula etiam super locum ad quem egreditur iunctura, cum completur reductio secundum quod oportet.
Et signum reditionis eius non occultatur tibi: et est, ut extendas duo crura infirmi: et quando uides ea aequalia, et infirmus stringit crus suum, et expandit ipsum absque excusatione: tunc scias, quia iam redit membrum, secundum quod oportet: tunc coniunge duas coxas, et pone emplastrum, et stringe cum imemati, id est, rota: ita, ut non moueatur ancha ad aliquam partium: et adhaereat infirmus quieti tribus diebus, aut quatuor.
Deinde solue ligamentum, et emplastrum, et compara crus cum altero: tunc si uides ea aequalia in statu, tunc scias, quod dislocatio iam firmata est: absolue ergo infirmum ad ambulandum.
Et si uides aliquid mollificationis: tunc redi, et emplastra illud, et stringe illud secundum stricturam tuam primam: et dimitte illud etiam tribus diebus.
Deinde solue illud et fac ipsum tardare in ambulatione super utrumque aliquot diebus, donec confortetur bene.
