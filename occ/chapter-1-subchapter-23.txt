 Capitol .xxiii.
De cauterizacio de rauquiera de votz e de constriccio de ale.
 Quan las humiditatz veno sobre le quanal del pulmo, e majorment quan aquo es am fregiditat de compleccio, lahoras cove que·l malaute sia evacuat al comensament am medicinas laxativas, e aprop cauteriza aquel deves la razit del golayro en le loc depremegut.
E guarda te que no pervenguas am le cauteri al golayro ni no comburas de la codena de lu sino un pauc.
E cauteriza aquel am autra cauteri deves la junctura del col en le derier espondil de lu.
E·l cauteri de lu sia clavilh sego la maniera precedent.
E aprop cura aquel am aquo que es precedit entro que sia sanat.
