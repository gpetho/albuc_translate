 Capitol .xxviii.
De perforacio de apostema del fietge am cauteri.
 Quan endeve excitura o apostema en le fietge e voles saber si aquel apostema es en le carn del fietge o en la tunica de lu, lahoras si es en la carn del fietge, le malaute atrobo gravitat e dolor ses acuitat.
E si es en la tunica del fietge, am la dolor es acuitat gran e vezes que ja afatiguatz les metges la cura de lu.
Donc cove que·l malaute sia enversat sobre la sieua cervit; e aprop senha le loc de l’apostema am tenta; e aprop igneys le cauteri le quel es asemblat a rag, la forma del qual a precedit en l’autra pagina.
 E cauteriza am aquel i cauteri entro que tota la codena sia comborida, entro que pervengua al ciphac, entro qu’en yesca sania.
E aprop cura aquel per curacio dels autres apostemas entro que sia sanat.
E no cove que de aquesta forma de cauteri use sino aquel del qual le estudi en l’art de medicina es prolonguat, e en las mas del qual motas malautias an conogut; mays aquest am esperiment alcunas veguadas sia ardit sobre aquesta operacio, mays empero leyssa aquela deves nos, e es miels.
