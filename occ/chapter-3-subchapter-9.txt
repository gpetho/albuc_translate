 Capitol .ix.
De restauracio de fractura del spondil del dos e del col.
 Alcunas veguadas endeve fractura als osses del col, e tart endeve a lor atricio, e semblantment als spondils del dos.
E cum aquo accideys ad alcu e voles saber si sara sanat o no, lahoras considera, quar si vezes las sieuas mas ja mollificadas e stupefaytas e mortas e no pot maure aquelas ni extendre ni strenher aquelas e quan constrenges aquelas am les tieus ditz o punges aquelas am agulha e no sent en aquelas dolor, lahoras sapias que no es sanat, e en las mes de disposicios es mortal.
E si mau aquelas e sent en aquelas constriccio am les ditz e punctura, lahoras sapias que la nucha de l’os es salva e que le malaute guereys am curacio.
E si ve als spondils del col le semblant ad aquo e voles saber si sira sanat o no, lahoras considera als pes de lu.
Lahoras si tu vezes que so ja mollificatz, accideys ad aquels aquo que es accidit en las mas, e aprop quan jatz sobre le sieu dos, yeys ventozitat e egestio ses la sua volontat, e alcunas veguadas es resupinat sobre le sieu dos e vol urinar e no pot, lahoras sapias que es mortal, e adonc no trebales en la curacio de lu.
Mays si no accideys alcuna causa de aquelas, la causa es milhor e pus leugiera.
 E la curacio de lu es que te perforses a la sedacio del apostema caut que pauses sobre le spondil atrissat oli rozat sol, o am mugols de huous asatz; pausa sobre aquela aquel alcunas veguadas le dia entro que sia sedat le apostema caut.
E lahoras pausa un dels emplastres confortantz e exsitans, e strenh sobre aquel am liament; e comanda al malaute que use de repaus e de tranquillitat e que no dorme sobre la partida am la qual atroba dolor entro que sia sanat.
 E si accideys deves la atricio del os satagias o alcuna causa que ja es seperada de lu, lahoras cove que secces sobre la codena e que ostes aquel os; e aprop ajusta las doas labias de la plagua, am sutura si es gran; e aprop cura aquela am alcu encarnatiu dels enguentz, entro que sia sanat.
Mays si es trencat le derier del os alhoses, e es la fi de la coeta, lahoras cove que tu entrometas le dit pous de la ma senestra en le cul, e que enguales le os trencat am l’autra ma segon que es possible per equacio segonda; e aprop pausa sobre lu emplastre e astelha, si indigeysses de aquels, e aprop strenh aquel.
E si sentes satagias trencadas en lu, lahoras tu fen sobre aquela, e osta aquel, e cura la plagua am la curacio que es precedida entro que sia sanada.
