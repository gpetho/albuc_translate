 Capitol .xxx.
De la cauterizacio de la melsa.
 Quan tu curas la malautia de la melsa am aquo que havem dit de la curacio en la divisio e no confereys la tua curacio, lahoras cauteri en lu es segon tres manieras, las quals totas son dreyturieras, de las quals la una es que fassas tres cauteris o quatre linhan segon la longitut de la melsa segon la figura dels cauteris del fietge, la figura dels quals ha precedit.
E sia entre quascun cauteri la grossetut dâ€™un dit o un pauc mes, e la manieyra del cauteri sia la manieyra la qual havem dita en le cauteri del fietge engualment.
E no compremas la tua ma am le cauteri; e le malaute sia eves sobre lo sieu dos.
E es autra manieyra de cauterizar, so es que tu igniscas le cauteri haventz dos vertimentz, la qual causa havem dita en le capitol de dislocacio del muscle, e elava la codena la qual es en le endreyt de la melsa la hon perve le jazer del malaute sinistre.
E sia la tua elevacio am la qual elevas la codena segon la longuesa del cors, per que sian faytz cauteris segon la latitut del cos.
E aprop entromet les dos vernimentz, ignitz mot, en aquel entro que am aquels penetres la codena de la autra part.
E aprop extrayt le cauteri; e donc son faytz quatre cauteris.
E si voys, cauteriza am cauteri havent tres vernimentz.
E aprop tu cura le cauteri pus que aia laysat de getar brac per trops jorns, quar mays es comferent que las autras causas precedentz en la curacio.
