 Capitol .xxxiii.
De cauterizacio de cos de ventre.
 Quan cos de ventre es per freg e per humiditat entro que debelice las vertutz, so es la vertut digestiva e retentiva, las quals so en l’estomac e en les budels, e es curat aquo am las manieyras de curacio e no confereys, e vezes le malaute suffertan cauteri de vertut exhiberant, lahoras cauteriza aquel am gran cauteri sobre le sieu stomac segon que a precedit en la cauterizacio del estomac, am le cauteri del cercle e am quatre cauteris en le cercuit del embelic subtils, am cauteri clavilh subtil; e am cauteri sobre le alcatin sobre alozis gran, o am dos cauteris.
E si vezes las humiditatz exhuberants e le malaute aquo tollerant, lahoras cauteriza aquel sobre le pentenilh e sobre les budels, e fort leu ajustant dos cauteris sobre l’estomac e prop dels inguonas, quar es curacio perficent de juvament de la qual no erras.
