 Capitol .xxx.
De la curacio de dislocacio dels spondils del dos.
 Quan accideys ad alcun dels spondils del dos o del col dislocacio complida, e so remaugutz motz spondils de lors locs, lahoras en aquela no es curacio, quar la mort se coyta al malaute.
E senhal de aquo es que la egestio del malaute es fora-eyssida ses voluntat, e no pot retenir aquela; e motas veguadas so mollificatz alcus membres de lu o doas cambas de lu o dos brasses de lu, o un de aquels; o es remaugut un spondil de son loc, quar motas veguadas es remaugut e motas veguadas es fayta la remocio de aquels a quatre partidas.
Donc aquela ja es remauguda a las partidas detras e es nompnada gelbozitat.
Mays la curacio de lu es que lahoras consideras si la gelbozitat accidey de puerissia, quar lahoras en aquela no es curacio ni de aquela no es sanacio de tot.
Mays en aquela que ve per cazement o per percussio o per semblant ad aquels, ja diyssero les Antics las manieras de curacio am sermo prolixs, del qual lo mays retorna am profieyt; mays yeu ja e abreujat de aquel del qual lo pauc escusa del trop de lu, per la mieua propinquitat a la entencio mieua exposicio, am la qual he aquo expausat et format ex instrument divers de aquel am le qual mostrero aquo e espausero aquel.
E dic que en gelbosita que accideys de la partida denant en le pietz, no es engen ni sanacio de aquela; e semblantment en aquela que es fayta a dos latz.
E de aquelas no es curada sino aquela que accideys en le dos propriament am aquo que yeu recomti.
E es que·l malaute sia extendut sobre la sua cara sobre pug engual prop de paret, e sia extendut dejos lu esturment molh per so que no sia lidit le pietz de lu.
E aprop un fust dreyt sia pausat, ficat en la terra en la extremitat del pug entorn le cap de lu, e autra fust en aviro les pes de lu en l’autra extremitat del pueg.
E·l ministre tengua le fust, e no sia fermat en fossa; e autre ministre tengua l’autre segon aquela forma.
E aprop envolopa sobre le cap del malaute e dejos les titillic liamen leon ferm; e exten la extremitat del liamel al fust le qual es deves le cap de lu, e lia aquel en lu; e aprop strenh l’autre liament sobre las ancas de lu les denols de lu, e deves las cambas de lu; e aprop ajusta totz les liamentz e lia aquels en l’autre fust le qual es deves les pes de lu.
E aprop le ministre cascu extenda le liament a la partida del fust, e no sian remaugutz les dos fustz e les liamentz dels sieus locs en les quals son ficatz, mays empero no so fermatz ayssi cum havem dit.
E le metge pause las suas palmas sobre le spondil am fortaleza entro que retorne, o que pause sobre aquela una taula, e aprop que ajuste sobre la taula les sieus pes entro que retorne.
Mays si no retorna per aquesta forma, lahoras pren una taula de la qual la latitut o la longitut sia en aviro de tres brassas, e cava en la paret de la qual havem dit que es prop le malaute un loc en le qual intre la extremitat de la taula.
E aprop pausa la maytat de la taula sobre le spondilh, e·l metge pause les sieus pes sobre l’autre extremitat, e estrenha be entro que le spondil sia coartat e que retorne al sieu loc.
E si tu voles, obre am torn le qual es revolvut am la ma; e es que tu fiques en terra deves le cap del malaute en le derier del pug dos fustz, la longitut dels quals sia d’un bras, e deves le cap de lu en le derier del pug eyssament dos fustz; e sia la longitut que es entre quascun fust un palm, e ja es fayt en quascun fust trauc en le qual corr torn, e quascun sia mot fermat en terra per so que no sia maugut.
E sia mes un fust redon en le qual es le torn, e sia revolvut en les dos traucs dels dos fustz.
E en la extremitat de lu es un trauc en le qual es format le fust, la longueza del qual es un palm am aquo que es revolvut; e en les dos autres fustz es semblant de aquel.
E aprop strenh les liamentz que has streyt en le pietz del malaute en le trau le qual es deves le cap de lu, e les liamentz que has streyts en las coyssas de lu en le torn le qual es deves les pes de lu.
E aprop deves quascun torn e stia un ministre que torssa le torn am la sua ma, e le metge engualhe le spondil segon que havem dit.
E aquesta es la forma del torn:
 E aprop pus que le spondil es retornat, e le loc es engualhat, lahoras cove que pauses empastre exciccatiu am album de huou, e aprop estopa; e aprop pause sobre le empastre astela de taula de la qual la latitut sia de tres ditz o enviro aquels, e la longitut de lu sia quantitat que prengua le loc de la gelbositat, e sobre la partida del spondil sa.
E aprop sia liat am liament le qual havem dit, e uze le malaute de nutriment subtil entro que sia sanat.
E si roman alcuna iminencia en le loc en la fi de la sanacio, lahoras cove que sian aministradas medicinas que moilifico e liniscan am aministracio de la taula per lonc temps, la qual havem recomtada; e ja es aministrada en aquel loc lamina de plom.
 E alcunas veguadas accideys imminencia en le derier dels spondils del dos, e es cujat per aquela dislocacio; e es aquel os le qual ja imineys per que no cove que sia fayta prosompcio a lu am aquesta medicina, quar fort leu fara a tu accidir mort.
