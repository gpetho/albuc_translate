Â¶ De sectione Epiglotis ab apostemate intra guttur accidente.
Caput XLIII.
Dixerunt antiqui hanc sectionem in Epigloti, et non uidi aliquem in terra nostra, qui eam fecerit: et haec est scriptura sermonis eorum.
In habentibus autem synanchiam, oportet ut deuitetur sectio Epiglotis: cum non fiat iuuamentum per illud: propterea, quod omnes uenae et pulmo sunt infirmi.
In illis uero qui habent apostema calidum in ore, aut gutture, aut duabus amigdalis, quando non est aegritudo in cannali, oportet uti sectione Epiglotis, ad fugiendum ex perditione quae fit ex praefocatione.
Oportet ergo quando uolumus illud, ut secemus Epiglotim sub tribus circulis Epiglotis, aut quatuor, sectione parua per latitudinem, in eo quod est inter duos circulos per quantitatem, quod sit sectio in sifac, non in cartilagine: et iste quidem locus est conueniens sectioni, quoniam est priuatus carne, et uasa sanguinis ab eo sunt longinqua.
Quod si medicator est timidus, tunc oportet ut extendat cutem gutturis cum uncino.
Deinde findat cutem, donec quando peruenit ad cannalem: deuitet uas sanguinis, si uidet ex eis aliquid.
Deinde secet sifac quod narrauimus: et significatur super sectionem cannalis ex phlegmate quod egreditur ex ea, cum eo quod disrumpitur, et abscisione uocis.
Et dimitte uulnus apertum tempore aliquo.
Cum ergo remouetur hora in qua timetur praefocatio, aggrega duo labia uulneris cutis, et sue ipsam solam absque cartilagine.
Deinde administra medicinas quae faciunt nasci carnem, usquequo sanetur.
Inquit Albucasis.
Summa huius sermonis quem narrauimus, expositio non est, nisi quando uident, quod aliquod horum apostematum iam opilauit guttur infirmi: et sublimatus est infirmus super mortem, et uult intersecari anhelitus eius: uadunt ad secandum Epiglotim, ut respiret infirmus super locum uulneris quadam respiratione, et saluetur a morte: et propter hoc praeceperunt dimittere uulnus apertum, donec consumatur malicia aegritudinis, et est malicia eius tribus diebus, et quasi ipsa: tunc ergo praecaeperunt suere uulnus, et curare ipsum, donec sanetur.
Et illud quod uidi per me ipsum est, quod una ancilla accaepit cultellum, et misit cum in guttur suum, et incidit cum eo partem cannalis pulmonis.
Et uocatus sum ad curationem eius, et inueni eam mugire, sicut est mugitus mortui.
Detexi ergo a uulnere, et inueni sanguinem qui egressus fuerat ex uulnere paruum.
Confisus ergo sum, quod ipsa non absciderat uenam, neque guidegi: et uentus egrediebatur ex uulnere.
Properaui ergo, et sui uulnus, et curaui ipsum, donec sanum est: et non accidit ancillae aliquid, nisi raucedo in uoce: et rediit post dies ad meliorem dispositionum suarum.
Hinc ergo dico: quod in sectione Epiglotis non est timor.
