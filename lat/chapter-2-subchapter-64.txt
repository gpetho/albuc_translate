Â¶ De cura Ramicis, quae est cum Vite.
Caput LXIIII.
Uitis est apostema inuolutum quadam inuolutione, simile botro, cum mollificatione testiculorum: et fit difficilis super infirmum motus et exercitium, et deambulatio.
Et in curatione huius aegritudinis est ex timore, propter illud cuius praecessit rememoratio.
Verum oportet, ut dicamus operationem in ea secundum quod fecerunt primi.
Dico ergo, quod oportet ut facias sedere infirmum super sedem eleuatam.
Deinde impelle suspensorium testiculorum ad inferiora.
Deinde tene cutem testiculorum cum digitis tuis, cum uasis quae sunt propinqua uirgae: et teneat ea minister alius, et extendat ea extensione uehementi.
Deinde incide cum spatumili lato acuto sectione transuersa in directo uasorum, donec detegantur uasa.
Deinde excoria ab omni parte, sicut diximus tibi in extractione Arteriarum quae sunt in timporibus.
Postea fige in eis acum in qua sit filum duplum, et liga ipsum in primo locorum quibus accidunt Vites: et liga ipsum iterum in ultimo eorum.
Deinde seca ea in media sectione recta secundum longitudinem corporis, et extrahe quod aggregatur ex humiditatibus faeculentis corruptis.
Deinde cura uulnus cum curatione reliquorum uulnerum, in quibus uis generari saniem, ut cadant uasa quae nutriunt unum testiculorum.
Non est enim malum per illud.
Si autem accidat Vitis omnibus uasis, tunc oportet ut extrahantur propter hoc testiculi cum uasis: ut non priuetur ouum nutrimento, propter incisionem, et tabescat, uel arescat, et non sit iuuamentum cum eis.
