Â¶ De cura Ramicis intestinalis.
Caput LXV.
Euentus huius Ramicis est ex sectione, quae accidit in sifach extenso super uentrem in parte inguinum ex mirach uentris.
Quare descendunt intestina ex illa Ruptura ad unum testiculorum.
Et haec Ruptura est aut ex sifach, aut extensione eius.
Et accidunt istae duae species ex caussis multis.
Aut ex percussione.
Aut saltu.
Aut clamore.
Aut eleuatione rei grauis, et similibus.
Et signum, quando est ex extensione sifach.
Est quod accidit paulatim in tempore longo, et non accidit subito: et est apostema aequale uersus profundum: propterea, quod sifach comprimit intestinum.
Et signum eius quando est ex sectione sifach, quia facit accidere ex principio sui dolorem uehementem subito: et est apostema diuersum, apparens sub cute propinque: et illud est propter exitum intestini, et cursus eius ad exteriora sifach.
Et quandoque egreditur cum intestino zirbum: et nominatur haec Ramex intestinalis, et zirbia: et quandoque fit cum uentositate.
Et quandoque currit in intestinum stercus, et retinetur illic: et est cum eo pernicies infirmi: quoniam facit accidere dolorem prauum, et praecipue quando premitur.
Et in curatione specierum aegritudinis huius cum ferro est timor: quare oportet ut caueatur casus in ea.
Et modus operationis est, ut praecipias infirmo, ut reducat intestinum manu sua ad interiora concauitatis suae, si obedit reditui.
Deinde resupinetur super collum suum inter manus tuas: et eleua crura eius.
Deinde extende cutem quae sequitur cutem ad superiora, et seca cutem testiculorum totam per longitudinem.
Deinde fige in duobus labiis sectionis uncinos, secundum quod indiges ad aperiendum sectionem cum eis: et sectio sit secundum quantitatem, quod sit possibile, ut egrediatur ex ea ouum.
Deinde excoria siphak, et quae sunt sub cute testiculorum, donec quando detegitur sifach album, durum ab omni parte: tunc intromitte digitum tuum indicem in eo quod sequitur testiculum, in eo quod est inter siphach album, quod est sub cute oui, et inter sifach secundum, et absolue cum eo adhaerentiam quae est in posteriori parte oui.
Deinde moue cum manu dextra ad interiora cutem testiculorum: et cum hoc extende sifach album ad sursum, cum manu sinistra: et eleua ouum cum sifach ad partem sectionis: et praecipe ministro, ut extendat ouum ad sursum: et tu solue adhaerentiam, quae est retro solutione completa.
Et quaere digitis tuis, ut non sit aliquid illic ex intestino inuoluto in sifach albo duro.
Si autem inuenis ex eo aliquid: tunc impelle ipsum ad uentrem inferius.
Deinde accipe acum, in qua sit filum grossum, factum licinium ex decem filis: et intromitte ipsam apud postremum sifach, id est, tunicae, quod est sub cute testiculorum quae sequitur sectionem: deinde incide extremitates quae eminent ex filo, donec sint quatuor fila.
Deinde compone quaedam eorum super quaedam cum figura quae sit in modo crucis: et liga cum eis alsifach, de quo diximus, quia est sub cute testiculorum ligamento uehementi, donec non possit aliquod ex uasis, quae nutriunt eos mittere ad eos aliquid: ut non accidat inde apostema calidum.
Et pone iterum ligamentum secundum extra ligamentum primum, longinquum ab eo minus duobus digitis.
Et post ista duo ligamenta dimitte ex sifach, quod est sub cute testiculorum, quantitatem magnitudinis digiti: et incide reliquum totum secundum rotunditatem, et aufer ex eo ouum.
Deinde seca in inferiori parte cutis testiculorum sectione, ex qua currit sanguis, et sanies: sicut narrauimus in eo quod praemissum est.
Deinde administra lanam submersam in oleo, et pone in uulnus: et administra ligamentum quod narrauimus.
Et quandoque cauterizatur sifach album quod diximus, post incisionem eius timendo de fluxu sanguinis.
Multotiens enim accidit illud.
Et dimitte ligamentum, donec cadat per se.
Si autem tardatur casus eius, tunc embrocetur cum aqua calida: et pone super ipsum illud quod diximus, donec cadat.
Deinde cura uulnus cum reliqua curatione uulnerum, donec curetur.
