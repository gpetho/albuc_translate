des maladies de la vessie
Quant escorcheures ou sanc vient en la vessie, ou porriture i est assemblee, et tu i vues distiller aigues et medicines, si fai a tout l’estrument qui est apellé «clepsedre», et c’est li forme:
Elle est close, et si a III pertus:
II d’une part, et I d’autre, si com tu vois;
et li leus chevez par coi li medicine cort soit telz qu’il estoupe bien la verge sens adition, si c’on em puisse traire la moistor, et bouter quant mestier est;
et quant tu vues giter tes medicines en la vessie, met le chief dou keusteur en la moistor, et trai au traiant qui est ens;
si trairas la moistor au kesteur, et puis reboute fort le traiant ens;
si entrera li moistors ens, et venra a la vessie maintenant, si que li malaides la sentira;
et c’est li forme dou clistere subtil dont on clisterize la vessie:
si est ci:
Et est d’argent ou d’archaut, et est li chiés plus haut;
et desoz a I sein ou li liiens chiet;
puis pren une vessie de mouton et i met la moistor dont tu vues clisterizer la vessie, puis la lie entre les II seins forment d’un boin fil double, et chaufe I poc celle moistor sus le feu;
puis boute le chief dou clistere en la verge, puis estrain ta main sus la vessie a tout la moistor avenanment, tant que li malaides sente que celle moistor est jai venue a la vessie;
et se tu n’as la vessie, si pren une piece de parchemin, et en fai I cercle, et le perce rondement entor;
puis boute I fil fort en ces pertus, puis assemble le cercle si com on assemble I dal, et met dedens ceu que tu vues d’oile et de moistor et d’aigue, et le lie en l’estrument;
et fai si com tu as fait de la vessie, de presser a ta main tant que li moistor veigne a la vessie.
