dou fremit
Formice est une petite apparance fautree antor le cors, et va mout em parfont; et aucune fois la trueve li frois, et le sent on ausi comme mort de fremit, et vient en tout le cors, et plus as mains que autre part.
Et li cure si est que tu pren une cainne d’une penne d’oie, ou une penne de vultul fort, et met celle caine sus le fremit, tant que li cercles porpreigne le fremit tot entor; puis torne ta main a tout la cainne tant que tu copes tout entor le fremit, et le met em parfont, et esraiche le fremit de ses racines.
Et se tu vues, si fai ceu d’une caine d’arain ou de fer selonc ceste forme, et soit subtilz desoz et traians desus:
ne mie perciet, por mues tenir au doi, et mues presser Et se tu vues, si cauterize lou fremit, si com il est devant ou chapistre de cautere.
