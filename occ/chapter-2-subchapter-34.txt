 Capitol .xxxiv.
De inscizio del liament le qual ve en la lengua e prohibeys loquela.
 Aquest liguament le qual ve dejos la lengua alcunas veguadas o es natural am le qual hom nays, o accidental e accideys per plagua la qual ja es consolidada.
E la operacio en lu es que huobres la boca del malaute, le sieu cap existent en le tieu se; e eleva la sieua lengua, e aprop inscideys aquel liament nervos segon la latitut entro que sia solvuda la lengua de la sua recencio.
Mays si en aquela es alcuna duricia o denodacio, e aquo es stat per consolidacio de plagua, lahoras tu gieta unci e scindeys aquel per la latitut entro que aias inscindit le liament e sia dissolvuda la nodacio.
E guarda te que no sia fayta fissura en le preon de la carn e que scindas aqui arceria e vengua flux de sanc.
E aprop sia lavat le vestigi de la inscisio am ayguaros o am vi agre o am aygua frega; e aprop pausa dejos la lengua licini; so es meca la qual tengua le malaute dejos la lengua en quascuna nuoyt per so que no sia consolidat autra veguada.
Mays si accideys flux de sanc, pausa sobre le loc vetriol trissat; mays si le sanc ventz, lahoras cauteriza le loc am cauteri lantiginos le qual conveneys ad aquo.
E aprop aquel cura am las autras causas entro que sia sanat.
