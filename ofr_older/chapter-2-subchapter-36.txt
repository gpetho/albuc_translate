des apostemes de la gorge
Aucune fois vient dedens la gorge boces qui sont apelees «godath», et les apele on proprement les .ij. amandres, et quant tu les cures, si com nos avons dit en la division, et elles ne sont sanees, si pren garde: se c’est apostemes dur de petit sens et de fusse color, si ne lou touchier mie de fer. Et s’il est rouges et li racine est grosse, si ne lou touchier mie de fer, ausi por lou decorrement de sanc; mais lou laisse tant qu’il soit meur, et adonques tu lou partiras, ou il rompirait par soi; et s’il est de blainche color reont, et li racine est subtilz, si aies apareilliet l’estrument por coper, mais regarde premierement se li apostemes chalz repose et est apaisiez. Adonques fai seoir lou malaide devant lou soleil, et ses chiés soit en ton sain, et li oevre la bouche et lou preigne li serjans entre ses mains, et presse la lengue desoz a tout l’estrument, de coi ci est li forme; et soit d’argent ou d’arain subtil ausi com uns coutelz:
Cant tu presses la lengue a tout cest estrument, et tu vois l’aposteme, si pren l’oncine et lou fiche en l’amandre, et la trai fuer au desus plus que tu pues; et trai aucune chose des toiles avec, puis la cope a l’estrument, de coi ci est li forme, que semble unes forces; et toutevoie li chief sont corbé, et l’un endroit l’autre, et sont molt agut, et est fait de fer inde ou d’andainne:
Et se tu n’as cest estrument present, si lou cope as tenailles, de coi ci est li forme:
Et soit trenchans d’une part, et d’autre part nom; et quant tu as copeit l’une des amandres, si cope l’autre selonc cele meisme maniere, et aprés l’incision gargarize li malaides aigue chaude, et aigue et aisil, et se decorremens de sanc avient, si gargarize li malaides aigue, ou escorces de pomes grenates soient cuites, ou fuelles de mirte, et semblans choses, tant que li sans soit estainchiez; puis lou cure tant qu’il soit sanez; et aucune fois naissent en la gorge autres apostemes que les .ij. amandres, si les cope donques ensi com les .ij. amandres igament.
Et je medicinai une femme d’un aposteme que li estoit neis dedens la gorge, c’est a savoir .i. aposteme de petit sens; et avoit jai bien pres close toute la gorge, si que li femme ne pooit expirer por le conduit qui estoit estoupez, et ne pooit ne mengier ne boivre, et fust morte s’elle demorast ensi .i. jor ou .ij. Et li apostemes estoit jai si montez qu’il avoit fuer mis .ij. rains par les .ij. pertuis dou neis. Je hastai donques tantost, et fichai en l’un .i. oncine, puis lou traï fuers, et en traï grant porcion de bowe; puis refis autreteil en l’autre pertus dou neis, et li ovrai la bouche et li pressai la lengue; aprés fichai l’oncine en ces apostemes, et en copai une partie, et n’en issit fuers que un poc de sanc; et ensi fut destoupez li conduis de la gorge la femme, et comensa maintenant a boivre aigue et puis vin, et ne cessai de taillier de cel aposteme par lonc tens; et li apostemes recroissoit adés, et remplissoit lou leu que je avoie vuidiet, tant qu’il refut mout gros; adonques je l’engignai et lou cauterizai dedens la gorge: ensi demora sens croistre; et me partis de ces parties, et ne soi que Deus fist de li aprés moi.
