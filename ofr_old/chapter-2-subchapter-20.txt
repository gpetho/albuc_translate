de l’issue de l’oil
Quant li eulz apert fuer dou tout en tout, et il ne vient point de destorbier au nef, ne amenuisement, si covient que tu lies lou malaide; puis le saine, puis li met ventouses ou haterel sens ferir por succier, puis met sus l’oil I liien fait d’acaice et de aloe et d’encens et de sarcocolle, et puis estrain l’oil, et l’emplaustre sus de bendes et de drapelz; et li maniere des drapelz si est que tu preignes drapelz assez molz, et double chescun en IIII, et puis met l’un sus l’autre selonc la quantiteit que li eulz en ait mestier; puis l’estrain par desus d’un bendeil dur forment, et rencomence les ventouses por succier sens ferir; puis oste les ventouses et laisse l’oil estraint jor et nuit, et se li liiens amolist, si covient que tu l’estraignes mout; puis oste lou liien aprés le jor et la nut, et se tu vois l’oil repairier, c’est boin; se ce non; si rencomence l’emplaustre et les drapelz et lou liien et les ventouses tant qu’il soit sanez.
