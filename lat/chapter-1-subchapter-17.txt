Â¶ De modo cauterizandi in Fistula lachrymali.
Caput XIX.
Quando curas Fistulam, cum eo quod diximus in diuisionibus aegritudinum, et non confert curatio tua: tunc, oportet ut cauterizes ipsam secundum hunc modum.
Praecipe infirmo, ut ponat caput suum in sinu tuo, et teneat caput eius minister inter manus suas taliter, ut non moueatur, neque agitetur cum capite suo.
Deinde pone Cotum infusum in albugine oui, aut in mucilagine psilii super oculum eius: deinde igni Cauterium, cuius forma est haec.
Sit concauum, sicut forma cannae pennae uulturis ab extremitate una, cum qua fit Cauterium: et si uis sit penetrans usque ad extremitatem aliam, et si uis sit sursum sic tenta.
Verumtamen hoc concauum est melius ad opus tuum.
Deinde exprime fistulam, si est aperta, et extrahe ex ea saniem, et exicca ipsam: et si non est aperta, tunc aperi eam, et extrahe pus eius.
Deinde pone tunc super eam Cauterium, quod fit ignitum ualde.
Et tene cum eo manum tuam parumper apud Cauterium ab oculo, ad partem nasi, ut non erret manus tua, aut inquietetur infirmus: et ponas Cauterium in adipe oculi, et corrumpas ipsum.
Si ergo peruenis in principio Cauterii tui usque ad os, erit bene.
Et si non: tunc itera Cauterium semel, aut bis, si indiges illo: et dimitte illud tribus diebus.
Deinde pone Cotum cum butyro, et cura ipsum cum unguento exiccatiuo, donec sanetur.
Quod si praeterierint ei quadraginta dies, et non sanatur: tunc pone super ipsum medicinam acutam corrosiuam, donec detegatur os: et rade ipsum secundum quod uenit in capitulo suo.
Et est modus alius Cauterii fistulae, quem quidam primi dixerunt.
Intende ad locum fistulae, et finde ipsum: deinde pone in ipsam fissuram camahan subtile, id est, Cannulam subtilem, cuius forma haec est.
Et funde in ipsum quantitatem drachmae ex plumbo liquefacto, et tene manum tuam cum Canna retentione bona, et non moueatur infirmus omnino, ut non currat, uel perueniat plumbum liquefactum ad oculum eius.
Et oportet ut ponas super oculum infirmi cotum infusum in albumine oui, aut in aqua.
Plumbum enim comburit locum fistulae, et sanat ipsam sanatione mirabili.
Quod si sanatur fistula, cum eo quod diximus ex Cauterio, et curatione, est bonum.
Et si non, tunc necesse est administrare foramen nasi, et reducere fistulam ad cursum nasi, secundum quod ueniet in loco suo sibi proprio.
