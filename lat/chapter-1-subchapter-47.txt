Â¶ De modo cauterizandi in Lepra.
Caput XLIX.
Leprosi autem quandoque iuuantur cauterio iuuamento maximo.
Et praecipue species Leprae, quae fit propter putrefactionem phlegmatis et melancholiae: cum ergo uis cauterizare ipsam considera.
Si ergo Lepra est ineipiciens, et curasti eam cum eo, quod diximus in diuisione, et non descendit, neque stat: et times super infirmum, quod comprehendat corruptio super totam complexionem eius: tunc cauteriza eum super caput quinque cauteriis: uno in medio capitis noto, et secundo inferius eo uersus frontem apud finem capillorum, et duobus super duo cornua, et uno posterius super nucea ceruicis.
Et ultima manum tuam cum cauterio parumper, donec imprimat in os impressionem paruam, et dislocentur ex eo cortices: ut alleuietur expiratio uaporum grossorum ex eo, et cauteriza cauterio etiam super ipsum splenem, secundum quod praecessit.
Sin autem Lepra iam sparsa est super infirmum, et apparet manifeste: tunc oportet ut cauterizes cum istis cauteriis, quae diximus in capite, et cauterio super extremitatem nasi, et duobus cauteriis super duas maxillas, et duobus cauteriis super spondiles colli, et sex super spondiles dorsi, et uno magno super alhahosos apud gran caudae et uno supra ipsum, in ipso almeidati: et duobus super anchas: scilicet super omnem ancham uno, et duobus super genua: uno super omne genu, et duobus super humeros, et duobus super cubitos, et duobus super teneritudines pectoris sui: et cauteriza ipsum super omnem iuncturam, ex iuncturis digitorum manuum suarum, et pedum suorum: et cauteriza super omnem calcaneum pedum suorum, et focilia manuum suarum.
Et caue tibi a neruis qui sunt super postremum calcanei, ut non comburas eos.
Et quandoque cauterizatur cauterio super os pectinis, et alio super os stomachi, et alio super epar.
Et scias, quod quanto plus addis cauterium, est magis iuuamentum, et magis conferens.
Et scias, quod infirmus non inuenit in cauterio dolorem, sicut inueniunt ipsum sani: propterea, quod corpus eius iam stupefactum est.
Et oportet ut sint cauteria ex magnitudine, et paruitate secundum membra et iuncturas: secundum quod praecessit ex speciebus ferramentorum.
Deinde cura cauterium ex farina herbi cum melle, et reliqua curatione, donec sanetur.
