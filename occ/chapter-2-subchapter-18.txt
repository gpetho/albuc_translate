 Capitol .xviii.
De colleccio de sabel en le huel.
 Sabel so venas rogas las quals son testudas sobre le huel e prohibeysso al vesement la sua operacio, e develican le huel am longitut de dias.
Donc necessari es al comensament que tu consideres si le huel en le qual es sabel es fort e en lu no es autra malautia que sabel, lahoras tu colligeys aquel sabel.
E es que tu comandes al malaute que pause le sieu cap en le tieu se, e aprop suspen aquelas venas am un onci o am dos segon la tua prudencia; e sia aquel onci de subtil duplicacio segon aquesta forma:
 o so dos oncis gradantment en un cos segon aquesta forma:
 E aprop sian colligidas aquelas venas am forses subtils, am subtilitat, e abstergeys le sanc hora aprop hora, entro que vegas aquelas venas esser remaugudas del huel e sian revolgudas.
E guarda te que tu no ledes le huel am las extremitatz del spatum; e siâ€™ la tua operacio en le miegjorn denant le solelh, e sias mot ferm en la tua operacio que no inscidas sino aquelas venas.
E quan tu auras complitz, lahoras tu distilla en le huel cief vert o rog per que am sa acuitat corrodesca aquo que es remaugut del sabel.
Mays si aquo no es a tu possible colligeys tot en aquela hora, e lahoras tu emplastra tot am aquo que cede la dolor de lu, e leyssa lu per alcus dias entro que sia sedada la dolor de lu e que sia asegurat de apostema caut.
E aprop itera sobre lu segon que la mateyssa manieyra entro que sia sanat.
E aquesta es la forma de las forfexs:
