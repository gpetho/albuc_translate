 Comensa la segonda partida.
De incisio e perforacio e ventozas e de fleubotomia e de plaguas e de lor semblants.
 Aquestas son paraulas de Albucazis.
 Ja havem dit en le primier capitol tota malautia en la qual cauteri am foc es convenient e am medicina comburent, e las occasios e las causas de lu, e les instrumentz en aquels necessaris am las formas dels cauteris; e he ordenatz les capitols de la subiranetat del cap entro als pes.
E yeu procesire en aquest capitol per aquela meteysa guisa, per que sia alliujat lo querent aquo, lahoras sobre aquo que aura demandat.
E denant que yeu comense aquo, cove, fils, que aprenguatz que en aquest capitol es per terror aquo que es en le capitol primier de cauterizacio.
E per aquo que cove que sia en lu gran cautela, quar en la operacio la qual es en aquest capitol motas veguadas catz evacuacio la qual es am sanc am le qual esta la vida deves la aspersio de la vena o incisio sobre l’apostema o apercio de exsitura o puracio de la plagua o extraccio de sageta o incizio de peyra e a lor semblantz.
E de totz aquels so acompanhatz temor e tremor e en le mas de lor catz la mort.
 E yeu amonesti vos que sobre vos no caia aquo en le qual es esitacio, quar alcunas veguadas cazo deves vos manieyras de homes am manieyras motas de malautias.
E de lor es alcu que s’irays am la sua malautia e es leugiera deves lu la mort, e aysso per la vehemensia de aquo que troba de sa malautia, e per longuesa de la malautia de lu, e am la malautia es paor la qual significa mort.
E de aquels es le qual dona a tu son aver e ditta, tu esperant am aquel sanetat, e la sieua malautia es perniciosa.
E donc no cove que tu consentas en aquel que ve a vos del qual es aquesta manieyra; e la vostra cautela sia major que covesitat e la vostra rapacitat; e no presumatz alcuna causa sobre aquo sino aprop sciencia certa la qual virifica aquo deves vos, e al qual perve successio lausabla.
 E usatz en la curacio de totz vostres malautes de pronosticacio e indicacio de lu al qual es salut convertida, quar en aquel es a vos ajutori sobre adquisicio de fama e de memoria, de lausor e de gloria.
 O, filhs, Dieus en vos spire le sieu entendement e no oste a vos direccio e proteccio, quar aquo es en la sua ma.
 E yeu e ordenat aquest capitol distingent per capitols segon que precedit en le capitol de cauteris, de la cura del cap entro als pes, per que sia a vos alleujat aquo que demandatz de aquo e del qual havetz necessitat.
