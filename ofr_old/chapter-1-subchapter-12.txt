de l’awe des eulz
Quant awe vient premierement as eulz par les signes que j’ai dit en la division, adonques encomence et done boivre au malaide chose mundifiant le chief, et le warde de toutes moistors, et lou fai suer ou bain plusors fois a jeun.
Aprés li comande a rere son chief, et li fai cautere emmi le chief, et li fai II cauteres sus les II temples se li dessendemens de l’awe est as II eulz ensamble, ou en I se li dessendemens est en I; et cope a tout le cautere toutes les voines et les arteres que sont desoz le keur, et soient li cautere lonc selon lou large de la temple; et te warde de decorrement de sanc, et se tu vois trop de sanc issir, si li estainche de teil pooir com tu as.
Et je t’enseignerai en l’estraction des arteres et a l’incision la cautele coment tu l’estencheras; et aucune fois fait on cautere ou hatereil desoz les II os derrier.
