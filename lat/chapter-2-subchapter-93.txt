Â¶ De sectione super aegritudinem Nakir.
Caput XCV.
Haec aegritudo nominatur in terra nostra Nakir: et est dolor qui accidit in quibusdam membris: deinde permutatur de membro ad membrum.
Et ego quidem iam uidi ipsum, secundum quod narro tibi.
Vocatus sum ad mulierem infirmam in quibusdam uillis.
Et detexit brachium suum, et uidi inflationem paruam in uena funis brachii.
Et postquam remansi hora una, uidi unam inflationem incedere cum focili, sicut incedit uermis, ascendendo ad humerum eius uelocius quam esse potest: ut sit sicut argentum uiuum, quando currit de loco ad locum.
Recessit ergo dolor ex illo loco, et fixus est in humero.
Deinde sedi hora una, et cucurrit in reliquum corpus, donec perueniret in brachium aliud.
Deinde narrauit mihi, quia reuoluebatur in toto corpore suo, secundum quod uidi.
Miratus sum ergo de uelocitate permutationis eius de membro ad membrum.
Et ego quidem ante illud non uideram hanc aegritudinem oculis meis taliter secundum hunc modum.
Verumtamen uidi multos, qui inueniunt dolorem permutari de membro ad membrum: et non uidi ipsum oculis, sicut uidi eum in muliere.
Et ego non cogito illud esse, nisi quod est propterea, quod mulier fuit ex illis qui sunt ex uillis sicci corporis detectarum uenarum: hinc ergo apparet sensui illa uentositas permutata.
Et est necesse, ut non appareant secundum hanc rationem in illis qui sunt deliciosi, et corporibus humidis, occultarum uenarum.
Cum ergo uis curationem eius, et sentit patiens illud dolorem: tunc si est apparens tibi oculo, sicut diximus, tunc stringe supra ipsum, et sub ipso uelociter: et seca supra ipsum, donec egrediatur illa uentositas coartata: et cauteriza locum.
Si autem non uides ipsum oculis tuis: tunc cura ipsum cum excussione corporis, et cum eo quod expellit uentositates, et carminat eas cum pillulis foetidis, et pillulis de serapino, et similibus.
