Â¶ De restauratione fracturae Adiutorii.
Caput XII.
Adiutorium est illud, quod est inter cubitum usque ad caput Spatulae.
Si ergo frangitur, tunc restauratio eius est secundum unum duorum modorum.
Quorum unus est: ut accipias lignum planum mediae grossitudinis, secundum hanc formam, quae sequitur.
Et ligentur in duabus extremitatibus duo ligamenta.
Deinde suspendatur ex loco eleuato: et sedeat infirmus super sedem.
Deinde proiiciat brachium suum fractum super lignum, donec perueniat ad titillicum eius, in cuius medio sit annexa curuitas ligni.
Deinde suspende desuper ipsum aliquid graue, ut extendat ipsum minister ad inferiora.
Deinde aequet medicus fracturam manibus suis simul, donec redeat fractura, secundum quod oportet.
Et modus alter est, ut resupinetur infirmus super ceruicem suam: et suspende manum eius a collo ipsius cum ligamento.
Deinde praecipe duobus ministris, ut teneat unus eorum illud quod est supra fracturam cum manibus suis: et ut alter teneat inferius eius, et extendat unusquisque eorum ad partem suam.
Et si uis, ut sit extensio fortior, tunc stringe sub fractura cum ligamento, et supra ipsam cum ligamento alio: et extendat ea unusquisque duorum ministrorum ad duas partes suas.
Si ergo fractura est propinqua extremitati humeri, tunc oportet, ut ponatur unum ligamentum sub titillico, et alterum sub fractura uersus cubitum.
Et similiter si fractura est propinqua cubito: tunc oportet, ut ponatur ligamentum super illum locum, et super cubitum ipsum.
Deinde aequa fracturam cum facilitate absque labore, donec quando aequatur fractura secundum quod oportet, et applicatur applicatione bona: tunc stringe eam, si non accidit apostema calidum.
Si uero accidit apostema calidum, tunc dimitte stricturam usque ad diem septimum.
Et pone super ipsum lanam succidam imbibitam in aceto et oleo rosato, donec quando quiescit apostema: tunc stringe eam: et modus stringendi eam est, ut ponas emplastrum super fracturam.
Deinde pone inuolutionem ex panno nouo super emplastrum.
Deinde aggreget brachium super adiutorium ipsum, et ponat manum suam apertam super humerum suum.
Et pone pannum, et stringe super adiutorium brachium, ut brachium stet loco astellarum: si non prohibet te ab illo aliquid, neque alteretur super te aliquid ex osse fracto.
Quod si times, quod alteretur super te ex osse fracto aliquid, tunc utere astellis: et est, ut ponas super fracturam ipsam astellam quae sit latior et fortior reliquis astellis.
Et ponas inter omnem astellam latitudinem digiti: et sit longitudo astellarum secundum fracturam cum additione trium digitorum ab omni parte.
Deinde stringe super astellas strictura quam dixi in principio capituli.
Et est, ut sit strictura tua super locum fracturae strictior.
Et quanto plus elongatur fractura, sit strictura minor.
Si ergo uides situm astellarum et stricturam, sicut diximus, in hora qua restauras membrum statim, tunc fac: et si times apostema calidum, tunc dimitte stricturam et astellas usque ad diem septimum, sicut diximus.
Deinde considera ligamentum in omnibus tribus diebus, ut non accidat in loco pruritus, aut inflatio, aut prohibeatur cibus peruenire ad membrum, propter dispositionem superfluitatis stricturae.
Rectifica ergo illud totum, secundum quod diximus.
Si uero es super fiduciam, ut non accidat ex illo aliquid: tunc non soluas ligamentum, nisi post tres dies, aut plus.
Et sit dormitio infirmi super dorsum suum, et manus eius super stomachum suum: et pone sub adiutorio culcitram plenam lana aequaliter.
Et considera in omni hora noctis, aut diei, ut non soluatur figura membri fracta, aut mollificetur ligamentum.
Rectifica ergo illud totum uirtute tua.
Et pone cibum infirmi secundum ordinem quem praemisimus, ita ut sit cibus subtilis in primis, donec incipiat os stringi: tunc oportet, ut ingrosses cibum eius.
De consuetudine enim adiutorii et cruris est, ut stringatur in quadraginta diebus: tunc ergo oportet, ut soluatur, et administretur balneum, et medicetur cum unguentis quae rectificant illud.
Quod si fractura fuerit foeda, attrita: tunc non soluas ab ea ligamentum et astellas usque ad quinquaginta dies, et usque ad duos menses.
