de emigrainne
Quant emigrainne anciaine vient, et catarre agut, por les moistors des larmes et les chalors en temples et sode anciene forsenee et semblans choses, et il est medicinez par manieres de cures de medicine et tout ceu ne li profite mie, si estraions les arteres des temples et lou cauterizons, si com nos avons conteit.
Et li maniere de l’estraction d’elles si est que li malaides faice rere les poilz de ses temples, et entende a l’artere qui apert en la temple, car elle apert bien par son batement, et est poc reponue fuers que en aucuns homes qui sont trop froit; et s’elle est reponue, si estraigne son col li malaides d’aucuns drapelz, puis frote le leu d’aucun aspre drap, et arose le leu d’aigue chaude tant que li artere apere manifestement; puis pren le spatumile de coi ci est li forme:
puis escorche le cuir legierement tant que tu veignes a l’artere, puis la trai en haut as pinceures, et la depart bien des toiles que sont desoz li de chescune partie; et se li artere est subtilz, si la torne a la pointe de l’uncine, puis la cope de celle partie selonc la quantiteit des II chiés.
Car s’elle n’est copee, si ne saut mie li sans dou tout en tout.
Et trai dou sanc des VI c/, jusc’a III; et se li artere est grans, si covient que tu la lies en II leus d’un fil double fort de soie, que porriture n’i veigne devant le soudement de la plaie, et veigne decorremens de sanc; puis cope la superfluiteit qui est entre les II liiens en celle houre meisme, et puis, se tu vues, si lou cauterize dou cautere cutellaire jusc’a l’os tant que li chiés soient copez; et c’est li muedre oevre, se li malaides n’a fievre et il est de chaude complexion.
Car li cauteres est aide por finir les moistors: por ceu est il de plus grant aide as moistors.
Ou il covient por l’estraction des arteres que om emplisse lou leu de viel coton et mette on sus tentes bien faites; et quant on les desliera, si soit curez de medicines seches que font naistre char, et de tentes, tant qu’il soit sanez; et se sans cort de l’artere tant dis com tu i oevres, si te haste dou coper par cautere, ou tu emple lou leu de vitriole et l’estrain a ta main que li sans soit estainchiez; et se tu n’as ceu present, si met sor le leu ton doit tant que li sans soit congelez, et arose le leu d’aigue froide tant que li sans cesse, et soit estraint si com il covient; et ceu qui est muedre et plus legier en l’estraction de l’artere est que tu cauterizes la voinne de cest cautere trenchant de II pars, mais li trenchant soient bien espés por warder plus longement lor chalor.
Car quant li estrumens est trop tenves, si tient moins sa chalor.
Et doit avoir entre les II coutelz I doit de gros d’espaice, et puis quant tu as signiet d’enche les II leus, et tu mes lou fer ardant sus tant qu’il viegne jusc’a l’os, et cope la voinne en II leus; et soient esloigniet entre les II chiés car il n’est mie soudez de cest cautere dou tout en tout; et c’est li forme dou cautere:
