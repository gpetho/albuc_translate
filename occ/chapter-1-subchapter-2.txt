 Capitol segon.
Del cauteri del cap.
 Quan en tot le cap accideys dolor cronica e longua e aquo es en le malaute prolonguat, e usa de gerras e de cochias e de capipurges e de emplaustres e de guatz e de cadels e de gualinas e de semblantz, e majorment si ja es cauterizat am un cautere le qual recontam e no aprofieyta a lu deguna de aquelas causas, lahoras considera quar si le cap del malaute es de fort creacio en la sua natura; e no es freul et atroba mot gran freg, lahoras aquel cauterisa am autra cauteri dejos aquel un pauc.
E aprop cauterisa aquel sobre le corn del sieu cap am cauteri entro que la codena es partida.
Incisa la codena e sia descuberta del os la quantitat la qual havem recontat e cauteriza aquel am un cauteri en la partida deriera del cap en le loc le qual es apelat vas, — e es aquel loc en le qual es pausada ventosa.
Et alleuja la tua ma en aysso, e no descobras le os, quar le malaute per aquo atroba mot gran dolor diversa de la dolor de totz les autres cauteris del cap.
E yeu diyre aquest cauteri en son loc, quar cove que·l cauteri am le qual so cauterisatz les corns del cap e le occiput es pus subtil cauteri que aquel am le qual es cauterisat le mieg loc del cap; e aquesta es la forma de lu.
