des brus qui vienent sor la sodure
Nous vienent maintes fois aprés la santeit de la briseure, meismement quant c’est pres de la jointure, et laide chose est a veoir li figure dou membre;
et par aventure ne puet faire li membres ses ovraiges naturelz.
Pren warde donques se li nous est fres:
si li aministre medicines stiptiques, si com aloes, encens, et mirre, et sarcocolle, acaice, et semblans autres, ensi que tu preignes aucune de ces choses, ou toutes ensamble, et les confit avec vin stiptique ou avec abun d’uef ou avec aisil;
et les met sus le nout en estoupes, et l’estraint bien, et ne la desliier en mains jors;
et puis la desloie, et rencomence une autre, tant que li nodations soit ostee;
ou tu estrain sus une piece de plonc bien faite;
car li proprietez dou plonc si est qu’il oste toutes les enfleures desus les membres;
et se li nodation est ja convertie en durteit ausi com piere, et il est besoing de l’oster, si la cope desus, et fent la superfluiteit apparent;
ou tu la reis a aucun raseur, tant qu’ele soit ostee, et la cure tant qu’ele soit sanee.
