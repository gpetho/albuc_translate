Â¶ De restauratione Furculae, quando frangitur.
Caput VI.
Plurimum quidem frangitur Furcula ab anteriore parte ex parte humeri, et fractura eius fit secundum unum trium modorum.
Aut enim frangitur et separatur in duo, praeter quod accidant in ea satagiae: et est facilius ad restaurationem eius.
Aut ita, quod accidunt in osse satagiae: et est difficilius ad restaurationem.
Aut ita, quod est fractura cum uulnere.
Et operatio in ea quando fractura est absque uulnere, est, ut facias praesentes esse duos ministros, ut teneat unus eorum adiutorium quod sequitur Furculam fractam, et alter extendat collum uersus partem.
Deinde aequa fracturam digitis tuis, donec fiat forma eius, secundum quod oportet: et non sit in ea eminentia, neque concauitas.
Quod si indiges extensione plus, tunc oportet, ut ponas sub titillico infirmi spheram ex panno, aut lana: et sit magnitudo eius secundum quantitatem necessitatis tuae: et extende, et eleua Furculam, et coarta spheram manu tua, donec aeques fracturam, secundum quod oportet.
Quod si non potes trahere extremitatem Furculae ad exteriora: propterea, quia peruenit ad profundum: tunc oportet, ut resupinetur infirmus super ceruicem suam: et ponas sub humero eius puluinar medium in magnitudine, et premat minister humerum eius ad inferiora, donec eleuetur os Furculae quod est in profundo ad sursum: atque tunc rectifica fracturam, et aequa eam digitis tuis.
Si autem sentis sathaiatum ex Furcula, et mouetur: tunc oportet, ut findas super illud, et extrahas ipsum alsathaiatum cum facilitate.
Si autem est retentum in osse, tunc ingenia in incisione eius cum uno Incisoriorum quae praeparasti ad illud, postquam tu posueris sub Furcula instrumentum quod seruat sifach: et est instrumentum ex ligno, aut ex ferro.
Et haec est forma eius.
Assimilatur cochleari cui non est concauitas.
Et sit latitudo eius secundum illud quo indiges eo ex magnitudine ossis, et paruitate eius.
Longitudo uero eius etiam secundum quod possibile est tibi ad operationem.
Et habeat duas extremitates, sicut uides: et extremitas una sit ampla, et altera stricta.
Si autem disruptio uulneris quod scidisti quando extraxisti sathaiatum ossis, est ampla, et securaris ab apostemate calido: tunc aggrega duo labia uulneris cum sutura.
Et si disruptio est parua, aut times apostema calidum: tunc imple uulnus cum pannis, et puluillis secundum quantitatem scissurae uulneris.
Quod si accidat apostema calidum, tunc infunde pannum in oleo rosato, et aceto, et uino, et pone super ipsum.
Strictura uero ossis quando est absque uulnere, et absque sectione, est, ut ponas super os emplastrum factum ex farina molendini cum albugine oui.
Et pone stuppam lenem super ipsum.
Deinde pone spheram sub titillico eius, si indiges illa.
Deinde accipe himematem, id est, rotam quam tenent Saraceni, quae sit longa ualde: et sit latitudo eius palmi unius, aut circiter illud.
Deinde pone puluillum duplicatum super stuppam et emplastrum.
Deinde accipe astellam ex tabula subtili, cuius latitudo sit trium digitorum, et in longitudine similiter.
Deinde inuolue eam in panno.
Deinde inuolue pannum illum cum astella in loco alhimemati qui cadit super fracturam et locum.
Deinde pone alhimemati super fracturam sicut reuoluiur, et inuolue eam super collum eius, et sub titillico eius sano, et sub titillico eius infirmo: et reduc eam super omnem partem, et quomodo uides quod strictura tenet fracturam strictura decenti: et est illud, quod non occultatur super te, et totum, ut non remoueatur astella desuper os fractum.
Et propter hoc oportet, ut aspicias infirmum in omni die.
Quotiens ergo mollificatur ligamentum, et uides astellam iam remoueri: tunc rectifica illud, et stringe ligamentum.
Deinde pone somnum infirmi super dorsum eius, et pone sub titillico eius apud somnum eius puluinar paruum in nocte, ut cum eo eleuetur adiutorium eius a latere ipsius.
Eleuatur ergo fractura furculae per eleuationem humeri.
Aut liga brachium eius ad collum ipsius: et non soluas ligamentum, si non accidat in loco accidens ex pruritu, aut ab apostemate, usque ad duodecim dies.
Deinde renoua emplastrum, si uideris faciem eius ad illud.
Et adde in strictura, et dimitte ipsum, donec restauretur et coaguletur.
Et fractura quidem furculae stringitur et confortatur secundum plurimum in uigintiocto diebus: et quandoque fit in quibusdam hominibus in minore illo.
