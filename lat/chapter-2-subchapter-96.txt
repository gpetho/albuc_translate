¶ De Ventosatione, et qualitate usus eius.
Caput XCVIII.
Uentosae fiunt ex cornibus, et ex aere, et ex uitro.
Et Ventosatio quidem fit secundum duos modos.
Cum scarificatione, et extractione sanguinis: et alter est uentosatio sine scarificatione.
Et haec Ventosatio quae est sine scarificatione, est secundum duos modos.
Aut enim est cum igne.
Aut est absque igne.
Et uentosis quae administrantur cum scarificatione et extractione sanguinis sunt quatuordecim loca corporis.
Quorum unus est, Ventosatio Alnocrati, et est postremum capitis: et Alkehel, et est medium colli: et uentosae Alhagdahim, et sunt duae laminae colli a duabus partibus simul: et uentosae menti, et est sub mandibula in inferiori oris: et uentosae duarum spatularum: et uentosae Alachosos super finem caudae: et uentosae duorum focilium, et sunt medium duorum brachiorum: et uentosae duorum crurium: et uentosae duarum cauillarum.
Et Ventosatio quidem non extrahit sanguinem tibi ex uenis minutis sparsis in carne, et propter illud non cadit uirtus ex eis, sicut est casus eius ex phlebotomia.
Neque oportet, ut administretur uentosatio siue cum igne, aut absque igne in aliqua aegritudinum quae fiunt ex repletione, donec euacuetur totum corpus.
Quod si necessitas prouocat ad Ventosationem ex aegritudine, aut propter consuetudinem, administramus eam in omni hora in principio mensis, in fine eius, et in medio ipsius, et in quocumque tempore fuerit.
Quod est, quia ex hominibus est qui quando multiplicatur in eo sanguis, donec indiget extractione eius per uentosationem, inuenit in capite suo grauedinem, et sodahan.
Et ex eis est qui inuenit repletionem et rubedinem in facie sua, capite suo, et collo suo.
Et ex eis est qui inuenit pruritum in facie sua, et fronte sua, et tenebrositatem, et hebetudinem in oculis suis.
Et ex eis est qui scalpit locum uentosationis suae.
Et ex eis est cuius risus multiplicatur.
Et ex eis est qui inuenit gustum sanguinis in ore suo: aut apostematur lingua, et expuit sanguinem.
Et ex eis est cuius somnus multiplicatur.
Et ex eis est qui uidet in somno suo sanguinem et rubedinem, et interfectos, et plagas, et quae sunt similia illis.
Quando ergo uidemus aliquid ex illis, et proprie si est in tertia media mensis: praecipimus tunc uentosationem fieri, postquam praeterierunt de die duae horae, aut tres.
Iuuamentum autem Ventosationis nuchae, est: quoniam ipsa confert ad grauitatem in capite, et quod effunditur ad oculos.
At uero oportet, ut sit illud post euacuationem totius corporis.
Et haec quidem Ventosa est loco phlebotomiae Cephalicae.
Et non licet, ut utatur ea qui est frigidae complexionis, aut in quo est catarrus.
Nam infert ei nocumentum magnum.
Et propter illud non oportet, ut utantur ea senes, et in cuius capite sunt aegritudines frigidae.
Qui autem super eam fit assiduus, generatur super eum obliuio.
Et propter illud oportet, ut praecipias Ventosatori, ut deponat manum suam cum uentosa parumper ad inferiora, timendo ex generatione obliuionis.
Ventosatio aut Alkehel, est loco phlebotomiae Fuscae, et phlebotomiae Basilicae, et propter illud confert asmati, et constrictioni anhelitus, et fissurae instrumenti anhelitus, et tussi, et repletioni.
Et oportet, ut impellatur Ventosa Alkehel parumper, quoniam si ponitur inferius, generat debilitatem in corde, et stomacho.
Ventosatio uero alhagdahim, confert doloribus accidentibus in capite, et obtalmiae, et hemigraneae, et perforationi, et dolori in radicibus dentium: et est loco phlebotomiae Basilicae.
Et oportet, ut praecipias Ventosatori, ne premat manum suam cum scarificatione: ut non incidat arteriam, et accidat fluxus sanguinis.
Ventosatio autem sub mento, confert alcolae in ore, et corruptioni gingiuae, et similibus eis ex aegritudinibus quae sunt in ore: et stat loco phlebotomiae alieherich, quae sunt in duobus labiis.
Ventosatio autem spatularum, confert ad alchafacham, quae fit ex replexione, et caliditate.
Ventosatio uero interiorum partium duorum focilium, confert iuuamentum phlebotomiae uenarum trium, Basilicae, et Fuscae, et Cephalicae: quoniam ipsa attrahit sanguinem ex omnibus illis uenis minutis, quae sunt in carne: et attrahunt illae uenae minutae ex uenis aliis grossioribus eis, donec peruenit attractio ad uenas tres.
Et oportet, ut praecipias Ventosatori, ne multum procedat in scarificatione: quoniam locus est denudatus carne, et sub eo sunt nerui et arteriae.
Ventosa autem quae uentosatur super alchausos, confert hemorroidibus Ani, et ulceribus inferioribus.
Et oportet, ut praecipias Ventosatori, ut sit uentosa magna, et ut sit ex aere: quoniam locus indiget suctione forti, et fortasse franguntur Ventosae subtiles: et scarificetur scarificatione magna.
Ventosae autem crurium minuunt diminutione manifesta: quoniam attrahunt sanguinem ex toto corpore, et conferunt doloribus antiquis in renibus, et matricibus, et uesica: prouocant menstrua, et conferunt bothor, et ademenul: et stant loco phlebotomiae duarum saphenarum, et alhorcobeni.
Verumtamen debilitant corpus multum, et faciunt accidere syncopim in pluribus hominibus.
Et Ventosarum alhorcobeni iuuamentum est propinquum iuuamento Ventosarum duorum crurium.
Qualitas positionis Ventosarum est, ut ponas uentosam in primis uacuam, et sugas suctione temperata: et non prolonges positionem uentosarum, sed pone eas uelociter, et remoue eas uelociter, ut ueniant humores ad locum aduentu aequali: et non cesses iterare illud et continuare, donec uideas locum iam rubere et inflari, et appareat rubedo sanguinis: tunc ergo scarifica, et itera suctione paulatim.
Deinde considera in dispositione corporum.
Nam qui ex hominibus est tenerae carnis, rarorum pororum, oportet ut scarifices ipsum semel, non plus: ut non ulceretur locus.
Et praecipe Ventosatori, ut amplificet scarificationem, et profundet parum: et temperet suctionem in facilitate, et uelocitate, et motu suaui.
Quod si in sanguine est grossitudo, tunc oportet, ut scarifices ipsum bis.
In uice quidem prima aperitur uia subtiliationi sanguinis, et aquositati eius: et in secunda quidem perscrutationi exquisitae extractionis sanguinis grossi.
Si uero sanguis est faeculentus ualde, tunc fiat scarificatio uice tertia: ut consequatur ultimum.
Et ad ultimum, quando uolumus extrahere sanguinem paulatim, uel parumper, sufficit nobis scarificatio una.
Quod si uolumus extractionem sanguinis multi, scarificamus scarificatione plurima.
Et si nos mensuramus, quod sanguis est grossus: tunc oportet, ut scarificetur scarificatione profunda: et terminus aequalis in scarificatione, est profunditas cutis.
¶ Quid sit illud quod oportet administrari ex oleis apud positionem Ventosarum, et quid caueat uentosandus.
IN illo quidem cuius cutis est grossa, dura, fusca, et pori eius sunt stricti, oportet ut ungantur loca Ventosare cum oleis apertiuis, lenitiuis, resolutiuis: si est in tempore aestatis, sicut est oleum alkeiri, aut oleum uiolatum, aut oleum de amigdalis dulcibus, aut oleum de semine cucurbitae.
Et si est in tempore hyemis, tunc oleum narcissinum, aut oleum de lilio, aut oleum camomellinum, aut sarbatinum: et eis similia.
Si uero superfluitas est grossa, frigida: tunc oleum sit amaracinum, aut oleum de balsamita aut oleum alben, aut oleum anetinum: et eis similia.
Si uero uentosandus est amplorum pororum, tenerae carnis: tunc oportet, ut prohibeatur ab oleo, et oportet ut isti abluant loca Ventosarum earum post uentosationem cum aqua rosata, aut cum aqua frigida, aut cum aqua solatri, aut cum aqua cucurbitae, aut cum aqua portulacae: et similibus eis.
Ille autem cuius sanguis est multae humiditatis, abluat uentosas cum aceto, aut cum aqua myrti, et sumach: et similibus eis.
Cuius autem superfluitates sunt grossae, abluat uentosas suas cum uino antiquo, aut cum aqua samsuci, aut decoctione aneti, aut camomillae: et eis similibus.
Et oportet, ut caueatur uentosatio in balneo, aut in uestigio balnei, imo oportet, ut administretur post exitum ex balneo per horam, aut per horas duas.
Et non oportet, ut dormiat aliquis post uentosationem.
¶ Quid est quo oportet ut regatur Ventosandus, aut Phlebotomatus ante uentosationem.
ET post eam oportet, ut consideres in primis: tunc si Ventosatus, aut Phlebotomatus sit cholericus, et uincunt super sanguinem eius acuitas et inflammatio: tunc oportet, ut accipiat infrigidantia, sicut granatum muzum: et etiam endiuiam cum aceto et lactuca, et secaniabin, et iuleb: et eis similia.
Et pone cibaria eius pullos, et carnes ouium sekebiget, et cibos conditos cum agresta: et eis similia.
Et cuius complexio est frigida, oportet ut sumat in potu syrupum de melle, aut de almiua, aut alsecaniabin de seminibus factum: et sumat uinum odoriferum medium, quod est inter uetus et nouum: et praecipiatur, ut utatur paucitate cibi.
Et pone cibum eius pullos, et canebir: et passeres, id est, paruas aues: et pullos columborum issiadebet.
Et oportet, ut potus die uentosationis et phlebotomiae plus sit quam cibus: et oportet, ut detur in potu in quibusdam hominibus in horis tyriaca alfaroch, aut medicamen de musco, id est, muscata, aut alesselithe ante uentosationem: et ante phlebotomiam, aut post: ut confortentur membra principalia, et subtilietur sanguis.
Et non oportet, ut sumant eam in potu calefacto.
¶ De Ventosis sine scarificatione.
Uentosae autem quae sunt sine scarificatione, sunt Ventosae quae ponuntur super epar, et splenem, et podagram, et super uentrem, umbilicum, et loca renum, et pixidem anchae: quoniam ista membra non sufferunt scarificationem super se.
Et non quaeritur per eas, nisi aut attactio ex membro sanguinis ad membrum: sicut ponimus Ventosam super mammillas in aegritudine fluxus sanguinis narium.
Et utimur eis, ut soluamus a membro uentositatem frigidam inuiscatam in membro: sicut ponimus uentosam super uentrem, et umbilicum.
Ipsa enim rarificat membrum, et calefacit ipsum, et remouet dolorem propterea, quia resoluit illam uentositatem.
Etiam ponitur super renes, quando accidit in eis opilatio, aut lapis.
Uirtute enim attractionis suae fortasse aperit opilationem, aut eradicat lapidem ex loco suo.
Et similiter facit quando ponitur super epar, et splenem apud uentositatem terendam in eis utrisque.
Et istae Ventosae administrantur uacuae cum sectione tantum.
Et quandoque administrantur cum igne.
Et quandoque administrantur plenae aqua tepida in aegritudinibus pleuresis: et illud est, ut impleatur Ventosa, et sit magna, aqua calida sola, aut aqua in qua decoctae sint herbae quae conueniunt.
¶ Forma Ventosae administratae cum igne.
Sit amplitudo orificii eius duorum digitorum apertorum, secundum quod formauimus: et quantitas eius in profundo sit medietas palmi: et sit in latere eius in loco qui est circiter medium eius, foramen paruum, secundum quantitatem quod ingrediatur ipsum acus: fiat ex aere simul, aut citrino, grossorum marginum, lenium, aequalium, tersorum: ut non laedat membrum apud positionem suam super ipsum: et sit in medio eius uirga transuersa ex aere, aut ferro, ubi ponitur candela cum igne.
Et iam fit haec uentosa magna, maior ea quam narrauimus, et parum minor illa, secundum aegritudines et aetatem eius qui utitur.
Ventosae enim puerorum, et extenuatorum sunt aliae, quam uentosae uirorum, et grossorum corporum.
Qualitas autem ponendi hanc uentosam cum igne super membrum, est, ut accendas licinium cum igne ex lino decenter, aut candelam paruam ex caera: et pone eam super medium uirgae transuersae quae est in medio uentosae: ut sit accensus ignis circiter inferiorem partem uentosae, ut non comburatur corpus infirmi.
Deinde ponatur super membrum: et digitus sit super foramen quod dixi, donec quando tenemus uentosam: dum indigemus, auferamus digitum, et egredietur uapor super illud foramen, et soluetur uentosa statim.
Deinde igni licinium secundum modum suum, et itera eam, si indiges illa.
In Ventosa autem quae administratur in aegritudine pleuresis cum aqua, non est uirga transuersa, neque foramen: et non administratur, nisi quia impletur aqua, et ponitur super membrum tantum.
Et haec est forma eius.
Et haec Ventosa quanto plus est magna, ut capiat aquam multam, est melior.
