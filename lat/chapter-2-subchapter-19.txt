Â¶ De reductione Arissati ad nasum.
Caput XIX.
Nominant medici Arissati Fistulam, quam curas cum cauterio, aut cum medicina acuta comburente, secundum quod praecessit eius narratio.
Et si non sanatur, tunc non est ingenium in ea: nisi ut findas super apostema apud natiuitatem eius, et extrahas totam humiditatem quae est in eo et pus, donec detegatur os.
Cum ergo detegitur os, et uides in eo corruptionem, aut nigredinem, tunc rade ipsum cum instrumento, cuius forma est haec.
Et nominatur Asperi capitis.
Fiat ex ferro indo, et sit caput eius rotundum sicut azir, quod sit punctatum punctatione limae, aut punctatione aliskilferi punctatione subtili: et pone ipsum super locum corruptum ossis.
Deinde reuolue ipsum inter digitos tuos, et tu preme manum tuam parumper, donec scias quod illa corruptio iam rasa est: et fac illud aliquotiens.
Deinde restaura locum cum medicinis exiccatiuis stipticis.
Si ergo consolidatur locus, et nascitur in eo caro, et abscinditur cursus saniei: et remanet quadraginta diebus, et non renouatur, et non apostematur, et non accidit in eo accidens: tunc scias quia iam sanatus est.
Et si non, tunc non est in eo ingenium, nisi reducere fistulam ad foramen nasi, secundum hanc formam.
Et est, ut detegas ab osse secundo cum ferro, aut cum medicina acuta: et cum detectum est os, tunc accipe terebrum secundum hanc formam, sit extremitas ferrea, triangulata: et lignum eius sit pyramis extenuata usque ad extremitatem, sicut uides.
Deinde pone illud super os ipsum: et sit illud prope lachrymale: et elonga manum tuam ab oculo parum.
Deinde reuolue manum tuam cum terebro, donec penetret os, et sentiat illud infirmus: per hoc quod inuenit uentum exire ex eo, quando tenet manum suam super nasum suum.
Ergo tunc restaura locum cum medicinis stipticis exiccantibus, sicut docui te.
Cum ergo nascitur caro, et induratur locus: tunc materia quae effundebatur ad exteriora, redit ad nasum: est ergo leuius illud super infirmum.
