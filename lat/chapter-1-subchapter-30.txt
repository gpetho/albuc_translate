Â¶ De modo cauterizandi Splenem Caput XXXII.
Quando tu curas aegritudinem splenis, cum eo quod diximus ex curatione in diuisione aegritudinum, et non confert curatio tua, tunc cauterium in ea est secundum tres modos, qui omnes sunt recti.
Quorum unus est, ut facias tria cauteria, aut quatuor lineando secundum longitudinem splenis secundum figuram cauteriorum Epatis, quorum praecessit figura.
Et sit inter omne cauterium quantitas grossitudinis digiti, aut plus parum.
Et sit modus cauterii, quem diximus in cauterio epatis aequaliter.
Et non comprimas manum tuam cum cauterio: et sit infirmus resupinus super dorsum suum.
Et modus alius de cauterizatione est: ut ignias cauterium habens duo uerua, quod diximus in capitulo dislocationis humeri: et eleua cutem, quae est in directo splenis, ubi peruenit cubitus infirmi sinister: et sit eleuatio tua qua eleuas cutem secundum latitudinem corporis, ut cadant cauteria secundum longitudinem corporis.
Deinde intromitte duo uerua ignita ualde, donec cum eis penetres cutem a parte altera: deinde extrahe cauterium: fiunt ergo cauteria quatuor.
Et si uis cauteriza cum cauterio alio habente tria uerua.
Deinde cura cauterium postquam dimittis ipsum emittere pus diebus multis: est enim magis conferens quamque reliqua quae praecesserunt ex curatione.
