des larmes
Quant les larmes des eulz sont dessendans des voinnes que sont sus lou test dou chief de fuer, et il ne profite mie cure de medicine c’on i faice, et tu vois la faice dou malaide enrougir, et sent ou front ambulation si com de fremis; et sui oil sont tenve et moiste si que li poil des papieres sont cheut, et sont eschaufees les papieres, et escorchies de l’ardor des larmes, si ait mestier de ceste cure.
Et l’apelerent li ancien «cure contuse», et est que tu faices a rere au malaide qui a ceste maladie les poilz qu’il ait ou front, puis li fai .iij. fendures ou front igalment selonc la longesce dou front; et soit l’une des fendures ausi com .ij. doi tout emmi lou front en avalant aval jusc’a neif, et les autres .ij. as .ij. costelz par desus les papieres, et te garde de l’incision des arteres que sont as .ij. costez par desus les papieres; et aloigne ta main de la continuation des .ij. mandibules, et soit chescune plaie la quantiteit de .iij. dois au traver joins;
et aies apparillie une piece d’esponge et mout de drapelz ses por essuer lou sanc, puis boute le spatumile agut de .ij. pars de coi ci est li forme:
des l’incision qui est dever la temple jusc’a la seconde incision; et escorche tout le keur qui est entre les .ij. fendures a tot lou syfac qui est sus l’os, puis fai autreteil des la moiene incision jusc’a l’autre seconde, et puis estrai fuer cest spatumile.
si boute en la premiere fendure l’estrument qui est apelez «cultellaire», et est tresbien trenchans d’une part, et d’autre part est souef, ne mie trenchans, et c’est li forme:
Et met le costeit taillant vers la char aerse au keur, et lou costeit souef vers l’os, et lou boute tant qu’il veigne a la moiene fendure. Et cope toz les vasselz que dessendent dou chief as eulz tant que l’incision soit continue jusc’a ceu qui apert dou keur, et puis autreteil fai en la moiene fendure jusc’a l’autre defuer; et puis estrai dou sanc igalment, et espresse lou leu por le sanc pris; puis met en chescune fendure une tente de viel coton, et met sus drapelz moilliez en vin et en oile et en aisil, et garde que apostemes chaus n’i veigne; et au tier jor deslie lou liien, et i amenistre grant planteit d’aigue tede, puis lou cure d’oignement basilicon avec oile roset, et d’autres cures dont on cure plaies, tant qu’il soit sanez.
