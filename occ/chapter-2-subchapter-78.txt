 De extraccio de la segondina.
 Quan la segondina es retenguda deves le enfantament, lahoras cove que tu comandes a la malautae que retengua le sieu ale, e aprop fay aquela stornudar am condizi, e strenh la tua ma sobre la boca de lu e sobre las nars de lu, e si per aysso es defora eyssit, bo es.
E sino, lahoras tu pren una ola e perfora en la cuberta un trauc e pausa en aquela erbas ubrent la boca de la mayre, ayssi cum calament e ruda e anet e camamilla e scicados arabic e cassia lignea e santaurea.
Totas aquestas erbas o alcunas de lor sian submersas en aygua en la ola, e pausa aquela sobre le foc.
E aprop pausa una canula de canaviera en la boca de la mayre, e tengua aquela entro que la evapor vengua a la concavitat de la mayre.
E aprop fay aquela stornudar ayssi cum havem dit, e la segondina sira fora-getada am velocitat.
 Mays si roman aprop aquesta curacio e no es eyssida, lahoras tu comanda a la matrona que submerge la sua ma sinistra en oli sizami o en micellage de altea, e aprop entrometa aquela en le conh e queresca am aquela la segondina, e cum aquela auras trobada, lahoras pren la e exten aquela pauc a pauc Mays si es annexsa en le preon de la mayre, lahoras entrometa la sua ma segon que havem recomtat, e quan aura trobat la segondina, extragua aquela petit a petit segon rectetut per so que la mayre no caja deves la atraccio vehement.
Abantz cove que sia permudada als costatz dreyt e sinestre am facilitat.
E aprop sia ajustat en la quantitat de atraccio, quar ela obedira e evasira de adhirencia.
E si la boca de la mayre es coartada, nos ja havem recomtat la curacio am sturnutacio e am medicacio de la ola am erbas.
 Mays si no es fora-getada am totas las causas las quals havem recomtadas, lahoras guarda te que no fetigues sobre aquela en iteracio de abstracio, mays empero cove que aquo que es eyssit de lu a la boca de la mayre lies a la coyssa de la femna, e aprop cristeriza aquela am enguent e tetrafarmacon; quar aquel fara poyrir aquela aprop alcus dias e sira dissolvuda e sira fora-getada.
Mays quan se poyreys, es de lu elevada mala audor al cap, e al estomac, e aquo ledeys la malauta; e adonc cove que sian aministradas sub-fumiguacios e convenientz ad aquo.
Mays alcus dels Antics ja so esproatz sub-fumigacio de nazitort e de figuas seccas.
 Forma de instrument am le qual la femna es sub-fumiguada deves la retentio de mestruas e de la segondina:
 Sia fayta de veyre o de eram.
E sia pausada la extremitat subtil en le conh e la extremitat ampla sobre le foc, e la sub-fumiguacio sia pausada sobre las brazas del foc.
E tengua aquela entro que sia consumida aquela sub-fumiguacio e iteraÂ·n autra.
