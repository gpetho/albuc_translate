 Capitol .xxxv.
De las specias de dislocacio que sian faytas am plagua o am fractura o am quascuna ensemps.
 Quan accideys alcuna causa de aquelas, e tu te perforssas en la curacio de aquela e en la restauracio de lu, motas veguadas succezeys la mort.
E per aquo no cove que sobre la curacio de lu presuma, sino aquel que es savi en lâ€™art, de lonc uzatge, misericordios e pietados, tardiu, no-ardit ni presomptuos; e que use en le comensament de medicinas que cedan apostemas cautz tant solament, e leyssa le malaute al divinal jutgament, sino ad aquel al qual speras salut de perdicio, am de la malautia alleviacio, e en la qual appareys alcuna speransa.
E adonc esforsa te tantost far de lu la reduccio en le comensament de la causa, denant que endevengua apostema caut.
E adonc si le membre retorna segon que volem, lahoras aministra regiment le qual ceda apostema caut e cura la plagua am aquo que conveneys a lu dels enguentz desiccatius.
E si dislocacio es am fractura e accideys en le os satagias separadas, lahoras tu perforsa le stement de lor, e fay en aquo so que havem dit en las malautias simplas de aquo que es precedit en les locz de aquels.
E guarda e esquiva segon la tua vertut aquel del intrament en las vias de temor segon que a tu es precedida la mia predicacio; quar aquo es milhor a tu deves le tieu Creator, e mays permanent a la tua gloria, e mays saludos al tieu cos verays aquels en le tieu temps.
 Ayssi fineysso las paraulas de Albucasim perfieytament de las quals Dieus ne sia benezeyt.
Amen.
