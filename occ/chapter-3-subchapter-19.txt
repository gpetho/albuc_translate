 Capitol .xix.
De restauracio de fractura dels osses quan es am plagua.
 Convenient es ad aquel al qual accideys fractura am plagua, e majorment si le os es gran ayssi cum es le os de la cuoyssa o de l’adjutori, o semblant ad aquel, que tu te cuoytes e fleubotomes aquel tantost si las condicios de fleubotomia a tu o testifican ayssi cum desus havem dit.
E si la plagua eflueys sanc, lahoras cove que tu te coytes a la retencio de lu enayssi que tu polverizes sobre lu zegi trissat, si a tu autra causa no es present.
E aprop comensa restaurar la fractura en aquel meteys dia, e no prolongues aquo, si no accideys apostema.
Mays si accideys apostema caut, lahoras tu layssa la restauracio de lu entro al ix dia, entro que sia cedat le apostema, e no apropinques a lu en le tertz dia e·l iiii de tot, quar tu faras accidir mals accidentz.
Mays si le os trencat es eminent sobre la codena descubert, lahoras cove que te perforses reduzir aquel e engualar aquel am las tuas mas am facilitat e am pauca extencio.
Mays si extencio no es a tu preparada e la equacio de lu am las tieuas mas, lahoras tu reduzeys aquel am las tuas mas am aquest sturment; e es sturment le qual es fayt de ferr, la longitut del qual es de vii ditz o de viii e la latitut del qual es segon la quantitat de la plagua; e per aquo es necessari al metge que prengua de aquels tres o quatre segon la quantitat que indigeys ad aquo en la curacio en tota specia de fractura.
E sia redon, e sia en lu pauca groceza per so que no sia doblat deves la comprecio sobre aquel en la hora de la operacio.
E sia de aguda extremitat al qual sia marge en las sieuas extremitatz; e sia le desus de lu a grossetut tendent, e de la maytat de lu entro a las partidas.
E aquesta es la forma de lu:
 E es nompnat en grec “labre volentz atelarem”, so es paleta pauca.
Per que cove que sia pausada la extremitat de lu acuda elevada sobre la extremitat del os eminent.
E inpelleys aquel en una veguada entro que retorne le os, e sia engualat am alcuna equacio.
E donc esforsa te engualar las extremitatz de la fractura entre lor, e si la extremitat de lu trencada es subtil, e no pren aquela le sturment per bona axcepcio, lahoras cove que tu inscidas la extremitat de aquel os entro que l’insturment haja poder de aquo.
Mays si no podes reduzir le os de tot am aquo que havem recomtat, lahoras enscideys aquel am aquo que coveneys a lu dels inscizoris les quals havem ditz; o serra aquel am una de las serras en qualque manieyra sia a tu possible.
E aprop ratz aquel que roman en le os de asperitat e de scorsas menudas.
E cum le os es reduzit, e aprop la reduccio le malaute atroba dolor vehement ledent, lahoras sapias que le os no es retornat al sieu loc natural; e adonc fay aquo quar tu confereyses al malaute gran juvament.
Cum es complida la tua restauracio la qual fas al os, e lahoras submergeys drap en vi stiptic negre, e propriament si es en estiu, e no pauses sobre la plagua cerot ni autre causa en la qual sia oli, per so que no fassa en lu accidir poyredura e corropcio.
E aprop aministra stelas en la hora del tieu compliment de la restauracio de l’os, e layssa la plagua descuberta enayssi que inscidas le trauc am forfexs e uses de envolucios segon la quantitat de la plagua.
E guarda te am tota cautela que no strenhas la plagua am la fractura, quar motas veguadas an fayt aquo les fols metges, e fero accidir sobre les sieus malautes mort o malautia corrodent o zuthement, so es sania.
E si la tieua strictura leugiera, molli, diversa de la strictura de las autras fracturas.
 E si la plagua es gran o es plagua mala, e temes sobre aquel alcus accidentz mals les quals havem recomtatz, e atrobas dolor en le loc, lahoras no cove que pauses sobre aquel astelas, mays fay ad aquel envolucio de draps durs en loc de stelas e strenh lu am aquelas.
E cum aprop un dia o dos vezes ja la plagua comensar, que en lu sia engendrat brac, lahoras tu osta desus le drap le qual havias pausat sobre aquel am vi, e aprop aministra calguas, enguentz am les quals de nostra constuma es que mediquem las plaguas, ayssi cum enguentz tetrafarmacon e semblantz ad aquel.
 E conveneys a tu que deslias le liament e considera la plagua en quascun dia mati e vespre entro que sia consolidada e fermada, e cove que·l membre sia preparat en tal manieyra que la poyredura corra de lu a las partidas dejos am facilitat.
si a la plagua passan motz dias, e no es consolidada ni es abscindit de lu le brac, lahoras sapias que aqui so satagias de las petitas per que cove enquieras la plagua am tenta.
E de aquelas satagias aquelas que so separadas remau e extratz, aquelas que de lor no so separadas e pongen le membre e fan accidir dolor, perforsa te a inscidir aquelas segon que a tu aquo es possibla.
E si accideys a la plagua zuchem o eluchen, so es stiomenios, o autra specia de corrupcio e de putrefaccio, lahoras cove que pauses a quada un de aquels am aquo que conveneys a lu de la curacio del qual es precedida narracio en le sieu capitol.
E de aquo en le qual cove que stia lo mieu sermo e tu fassas present la tua pessa: quan os gros es trincat, emineys sobre le membre ayssi cum le os de la coyssa e del ajutori e semblantz ad aquels dels membres grans, e que no presumas atraccio de lu, ni la extraccio de lu quar motas veguadas accideys per aquo la mort; habantz layssa aquel entro que poyresca, quar fort leu cayra per si aprop xx dias o xxx; e lahoras cura la plagua si a tu es vist, e si no layssa aquela.
