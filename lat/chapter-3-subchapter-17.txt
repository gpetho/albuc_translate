De fractura ossium Pedis, et Digitorum.
Caput XVIII.
Calcaneo quidem non accidit fractura penitus.
Ossibus uero Pedis accidit quandoque fractura, et Digitis parum etiam accidit fractura: et non accidit eis nisi attritio in pluribus dispositionibus.
Quod si accidit ossibus Pedis fractura, et uides illa ossa sublimari super se adinuicem, tunc ponat infirmus Pedem suum super terram praeparatam, sicut ambulans.
Deinde sta tu, et pone Pedem tuum super illud quod eleuatur ex illis ossibus: postea preme, uel calca eam: et aequa ipsam, donec redeat in locis suis.
Deinde pone emplastrum, et stuppam desuper: et pone sub uentre Pedis tabulam paruam, cui sint duo capita plana.
Deinde stringe eam cum Pede strictura decenti, postquam tu inuoluis eam cum pannis, et reliquis quibus indiget.
Cum ergo praetereunt ei tres dies, aut quatuor, tunc solue ligamentum.
Nam tu inuenies ossa aequata, siue sint fracta, aut sint dislocata.
Operatio ergo in eis est, sicut uides.
Si autem franguntur aliqui digiti, tunc restaura eos, et aequa ipsos secundum quod narraui tibi in restauratione digitorum manus.
Deinde pone digito tuo astellam secundum longitudinem digiti, et sit latior eo parumper: deinde pone sub Pede hanc tabulam quam narraui tibi, et stringe eam strictura decenti.
Si uero quod frangitur ex ossibus est duo, aut tria, aut plus, tunc pone super omnem digitum astellam suae quantitatis, inuolutam in panno lini: et stringe tabulam in inferiori Pedis: et sit stans super unum capitum tabulae extra uentrem Pedis, ut teneat retentione bona.
Et conuenit tibi, ut non obliuiscaris, quin consideres omnia quae dixi tibi in reliquis fracturis ex accidentibus quae diximus: et oppone omni accidenti cum eo quod oportet.
