 Capitol lvi.
De cauterizacio de fluex de sanc accident per incisio de arceria.
 Tropas veguadas endeve fluex de arceria que es inciza deves la plagua la qual endeve deforo, o deves la incizio de apostemas o cauteri del membre, e alor semblantz, e es dificil remaura aquel.
Donc cum accideys ad alcu aquo, lahoras tu·t coyta am la tua ma a l’orrifici de la arceria, e pausa sobre aquel le tieu dit endic estrenh aquel motas veguadas entro que sia ostat le fluex del sanc dejos le tieu dit, e que non yesqua.
E aprop pausa en le foc les cauteris olivars paucs e grantz, per nombre motz, e exsuffla sobre aquels entro que sian mot ignitz.
E aprop pren de aquels un petit o un gran segon le loc e la plagua en la qual es rompuda la arteria, sobre aquela vena festinantment pus que auras remaugut le tieu dit, e te le cauteri entro que sia abcindit e restreyt aquel sanc.
E si le sanc es expellit de l’orrifici de la arteria quan tu remaues le tieu dit e extringeys le cauteri, lahoras pren la un autre cauteri coytadament dels cauteris les quals en le foc son preparatz, e donc no cesses fer aquo un aprop autre entro que le sanc sia restrengit.
E guarda te que no comburas le nervi que aqui es, e que vengua sobre le malaute autra malicia.
E sapias que quan de l’arteria flueys sanc, lahoras no es possible en aquels restrenge la sanc, e majorment quan l’arteria es gran, si no am una de quatre manieyras: o am cauteri ayssi quo dit havem, o am extraccio quan no es extrayta, quar quan es extrayta las extremitatz de lu miels son comburidas e es restreyt le sanc, o que sia liat am fiel o am liament per fort strectura, o que sian pausadas sobre lu medicinas de las quals la vertut es restringir la sanc; e sian strengudas am pulvinar am costriccio decent.
Mays aquel que aministra restriccio decent de lu am liament e am strictura am draps o per posicio de causas comburentz e de semblantz, no comfereys sino tart.
Mays si aquo endeve ad alcu e no sia le metge present ni medicina, lahoras obre am pausament del dit indic sobre le orrifici de aquela vena ayssi cum havem dit, e entenda a la gran costreccio de lu entro que le sanc sia ostat de la sobirana partida de la plagua, e sobre la arceria le dit no sia remaugut; e de sobre la arceria sia aspergit am aygua frega de mot gran fregiditat entro que·l sanc sia congilat e engrossat; e mays cossire en que ha de cauteri o de medicina necessitat.
