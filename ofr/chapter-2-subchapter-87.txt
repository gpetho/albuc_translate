dou feu
Li chiés porrissent ou par cause dedens, ou par cause defuer;
et quant tu avras medicinee celle corrosion par la cure des medicines, et il ne profitent mie, si covient coper celui membre jusques au leu ou li corrosion vient, si que li malaides eschaipe par ceu de la mort, ou par la malice, qui est plus grans, de la defaute dou membre;
et li signes si est que li membres devient noir, si qu’il semble qu’il soit ars dou feu, et porrist aprés la noiror, pues va celle corrosions de membre em membre, et prent par tout le cors;
si te haste dou coper, et se c’est par la percussion d’aucunes venimouses bestes, si com scorpion de mer et wivre et semblans, se li corrosion est au chief dou doi, si le cope, et ne li doner mie espaice de venir jusc’a la main.
Et s’elle vient jusc’a la main, si la cope a la jointe, si que la corrosion ne viegne jusc’a bras;
et s’elle vient au bras, si le cope au coute;
et s’elle passe le coute, c’est li mors, et n’i vaut amenistremens fuers que li quantitez de sa vertut;
et tot ensi fai quant li corrosion vient ou piet:
s’elle vient en la premiere jointe, si la cope aprés l’autre jointe;
et s’elle vient ou piet, si cope tout le piet;
et s’elle monte en la jambe, si cope a la jointure dou genoil;
et s’elle vient desus le genoil, si n’i a autre engien que dou lassier le malaide a mort;
et li maniere dou coper ou dou soier le membre si est que tu le lie desus et desoz, et estende uns menistres l’un des liiens aval, et uns autres ministres l’autre liien amont, et tu dessevre la char qui est entre les II liiens a I spatumile large, tant que li os soit descovers;
puis le cope ou soie, et met de chescune part I drapeil de lin, si que li soie ne touche le leu sain, et viegne au malaide autre lesion et aposteme chaus.
Et se decorremens de sanc vient quant tu oevres, si cauterize le leu hastanment, ou tu met sus aucunes poudres restraignans;
puis revien a ta medicine tant qu’elle soit acomplie, puis lie le membre navreit d’un liien covenauble, et le cure tant qu’il soit sanez;
et je te conterai k’il avint a I home en som piet:
il li avint une noiror qui sembloit arsure de feu, et celle corrosion vint premier en son doi dou piet, tant qu’elle porprist tout le piet;
et quant li hons vit la corrosion, si se hasta de coper le piet, et fut sanez;
et lonc tens aprés li revint li corrosion ou doi de la main, et il vint a moi, et je li mis sus choses repercussives aprés la mundification dou cors, et ne pot cesser li corrosions;
et il vot que je li copasse la main, et je ne vou, que je avoie esperance de repercuter la matiere;
et doutai ausi que se je tailloie sa main, qu’il ne morist, car li vertus de l’ome estoit foible;
et il se despera toz, et revint en sa terre, et se hasta de coper sa main, et fut sanez;
et je n’ai ceu conteit fuers que por ceu c’on faice autreteil, s’on en a mestier.
