 Capitol .xxxvi.
De extraccio de apostema de doas aurelhas e de aquel que es nada en le golayro e de las autras apostemas.
 Quan endeveno en le golayro godat, so son glandulas las quals son asembladas algodat, las quals accideysso deforas e son nompnadas doas aurelhas, las quals quan tu las curas am aquo que havem dit en la divisio e no es sanat, lahoras tu considera si le apostema es dur, de fusca color, de pauc sentiment, lahoras no toques aquel am ferr.
E si es de roga color e la razic es grossa, lahoras no toques aquela am ferr per le flux del sanc; abantz layssa aquel entro sia madurat, e lahoras o tu trauqueras aquel, o sira romput per si.
E si es de blanqua color, radon, e la razit de lu es subtil, lahoras aquel es que cove esser inscidit.
E la operacio en lu es que consideras, denant la tua operacio, si ja ha repausat le apostema de lu caut am repaus complit o si es deminuit am alcuna deminucio; e lahoras fay sezer le malaute denant le soleyl, e·l cap de lu sia en le tieu se, e huebre la boca de lu, e le servidor prenent entre las suas mas prema la lengua de lu dejos am instrument mot noble del qual aquesta es la forma:
 E sia fayt de argent o de aram, e sia subtil cum cotel.
Donc cum tu premes am aquel la lengua e es mostrat a tu la apostema, e catz sobre aquel le tieu vezement, lahoras pren onci e fica aquel en l’amenla, e tira aquel a las partidas defora tant quant podes.
Otra aquo que tiras alcuna causa de las tunicas, e aprop incideys aquela am instrument del qual aquesta es la forma:
 e es asemblat a forceps, empero las extramitatz de lu son corvadas, ayssi que l’orrifici de quascuna de aquelas es en le endreyt del autra, mot agudas, le qual sia de ferr indi enbegut.
 Mays si aquest instrument no es a tu present, lahoras inscideys aquel am spatum del qual aquesta es la forma de lu: E sia agut de la una part, no agut del autra part.
E pus que has inscidit una mella, inscideys l’autra segon aquesta meteyssa manieyra de inscizio, e aprop la inscizio le malaute guarguarise de aygua frega
 Mays si endeve flux de sanc, guarguarise aygua de decoccio de scorsa de milgrana o de fuelha de mirtra e semblantz ad aquel de las causas stiptiquas entro que·l flux del sanc sia restreyt, e aprop cura aquel entro que sia sanat.
 E alcunas veguadas naysso en le guolayro autras apostemas otra aquelas doas aurelhas, e inscideys aquelas segon que yeu e dit en la inscizio de doas mellas engualment.
E yeu ja fu medicat una femna de apostema le qual era nat en le golayro de lu, le qual apostema tendia a color fusca, de pauc sentiment, le qual ja havia claus le golayro de lu, e la femna respirava am meat streyt, e ja havia prohibit a lu comestio e beure de aygua, e ja era pervenguda a la mort si mays agues stat per un dia o per dos.
E l’apostema ja tant havia pugat que havia mezes dos ramps entro que eyssiro per dos traucs.
Donc yeu me cuytegui fisturalment e fiquegui en un de lor onci, e tiregui aquel, e atirada es de lu gran porcio, e aprop yeu incidigui aquela de on comprendegui del autre trau, e aprop yeu obrigui la boca de lu, e compremegui la sua lengua, e aprop yeu fiquegui le onci en aquela apostema.
E aprop yeu abscizi gran partida de lu, e no corria de lu sino un pauc de sanc.
Donc absolut es le guolayro de aquela femna, e comensec tantost beure aygua, e aprop presec vianda, donc yeu no cessegui inscidir de aquela apostema motas vetz per lonc temps, e succesia apostema en loc de aquel, le qual inscizia entro que es prolonguat aquel.
Donc yeu engen agui e cauterizegui le guolayro de lu, donc astec de addicio; e aprop yeu perambulegui e no saubi que fec Dieus de aquela aprop mi.
