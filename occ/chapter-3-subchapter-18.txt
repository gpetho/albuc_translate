 Capitol .xviii.
De fractura del conh de la femna e del os del pentenilh e de la vergua del home.
 Quan le conh de la femna es trincat, lahoras fay aquela ceser en cezela cayrada, e aprop enclina aquela a la partida del dos un petit, e sia tenguda detras.
E aprop la matrona umpla le conh de coto, e sia fayt en le conh de lu ayssi cum spera; e aprop la femna sia concutida, e eleva le dos de lu petit a petit, quar tot aquo es fora-getat entro que sia denant la partida del conh ayssi cum spera e l’os trincat retorna.
E aprop pausa pulvils sobre le dos de lu, e quan vol urinar remaugua le coto am facilitat e aprop urine, e reduzeys e retorna aquel segon la manieyra segon la qual mezist aquel al comensament, e aprop retorne al sieu pulvil primier.
E fassa ayssi per vii dias o enviro aquels, quar aquel es restaurat.
E si voles, pren una vezica de ovela e strenh sobre le trauc de lu una canula de canavera; e entromet tota la vesica en le conh de lu, e aprop ensuffla en la canula am vertut entro que la vesica sia imflada dedintz le conh, quar la fractura retorna.
E aprop sia umplida de coto e estia per alcus dias segon que havem recomtat, entro que sia sanat.
 E quan le os del pentenil de home o de femna es trincat, lahoras aministra en la restauracio e agulacio de lu aquo que havem recomtat en l’os del anca.
E aquo que es dreyt no es occultat en aquestas fracturas proprinquas e que pauc endeveno, majorment ad aquel al qual es alcun studi e us e enten aquest meu libre mot; quar aquela fractura significa a tu en las majors disposicios via dreyturiera en la restauracio e en la strictura de lu, e donc enten be.
 Mays en la vergua del home quan es trincada, pren guarguamela de auca, e met la vergua en aquela; e aprop pausa sobre lu envolucio de drap, e sia envolopada, e aprop sia layssada per tres dias o enviro aquels, e sia sanada.
