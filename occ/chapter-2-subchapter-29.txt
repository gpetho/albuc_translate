 Capitol .xxix.
De razo de dentz am ferr.
 Quan en la superficia de las dentz de las partidas dedintz e de las de foro e entre las gingivas so ajustadas escorsas aspras, legas, e alcunas veguadas son de nigradas e son faytas citrinas o vertz entro que a la gingiva ve per aquo corrupcio e son faytas las dentz legas.
E donc cove que tu fassas sezer le malaute entre las tuas mas e pausar le cap de lu en le tieu se, e ratz las dents en las quals apareysso aquelas escorsas e causas semblantz arena entro que de lor no romangua deguna causa, e aquo fay de la negror e de la citrinitat e de las autras entro que sian mondificadas.
 Donc si es ostat aquo que es en aquelas del comensament de la razio, bo es; e sino, lahoras tu itera la razio sobre aquelas al autra dia e al segon e al tertz entro que vengua al derier stament en aquo que tu vols.
E sapias que las dentz han necessitat de motz rezoris de diversas formas e de motas figuras segon que es preparat a la tua operacio.
E per so quar le razori am le qual la dent es raza de la partida dedintz es autre del razori am le qual es ras entre las dentz segon autras formas, e aquestas formas de razoris sian deves tu preparadas las quals veyras tantost:
