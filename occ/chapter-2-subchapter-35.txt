 Capitol .xxxv.
De extraccio de ranula dejos la lengua.
 Alcunas veguadas accideys dejos la lengua apostema asemblant a nomla petita prohibent la lengua de la sua operacio natural; e fort leu es magnificada entro que huempla la boca.
E la operacio en lu es que huebras la boca del malaute sesent devant le solel e considera le apostema.
E si tu le vezes de fusca color o de negra, dur, al qual le malaute no atroba sentiment, lahoras no toques aquel quar es cranc.
E si es declinat a blancor, en le qual es humiditat, lahoras tu met le onci en lu, e inscideys aquel am spatum subtil, e inscindeys le de tota partida; e si sanc te ventz en la hora de la tua operacio, lahoras tu pausa desus zegi trissat, so es vetriol, entro que sia restreyt le sanc.
E aprop retorna a la obra tua entro que lo haias trayt am compliment de lu, entro que sia lavat am vi agre e sal; e cura aquel am lâ€™autra curacio ad aquo entro que sia sanat.
