de la porriture de l’oil
Quant ceste maladie qui est apelee «aleacrati» ou li porriture vient en l’oil, si en i a de II manieres: l’une natureil, et l’autre innatureil.
Et avient par soudement de plaie, ou de tailleure ou de cautere, et par semblans choses.
Et li maniere de l’ovraige en li est que tu fendes celle soudure, et dessevre les levres de li, et met dedens tentes de lin, et la lie tant qu’elle soit sanee; et ne covient mie que tu uses en la cure de li de choses que sechent et restraignent.
Car se tu fais ceu, si revient li maladie pire que li premiere; mais i oevre de choses amollissans, si com fenugreic; et l’arose d’aigue ou altee et semence de lin soient cuites, et oignemens dyaquilon fondut en aucun des oiles, et i envoloupe une tente, et le cure de ceu.
Et li tresors de ta cure si est que tu te dones en garde qu’ele ne soude mie selonc la forme qu’elle fut devant; et cist ovraiges que nos avons dit nen est fuers que adresemens de ceste maladie, qu’elle ne reviegne selonc la forme qu’elle fut devant.
