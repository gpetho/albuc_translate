 Capitol .xxvii.
De cauterizacio del fietge fret.
 Quan endeve en le fietge dolor per fregiditat o per humiditat o per grossa ventositat entro que de la sieua normal compleccio sia getat per egressio superflua, e es curat le malaute am aquo que havem dit e no comfereys, lahoras cove que·l malaute sia ressupinat sobre la sua cervitz, e senhes am tenta tres cauteris segon aquesta forma et aquesta quantitat meteyssa sobre le fietge dejos dels ipocondres, la hon perve le decubit de home.
E sia l’espazi le qual es entre quascun cauteri segon la grossetut del dit, e sia le cauteri segon la longitut del cors dreyta.
E no compremas la tua am le cauteri mot.
E si la quantitat de aquo que es adhurit la quantitat de la maytat de la specitut de la codena, e no y sia pus ajustat; e si le malaute stant sobre les pes de lu; e si no es estant, lahoras sia jassent, le qual ja ha extendudas las suas coysas, e eleve les sieus brasses.
E es aquesta la forma del cauteri:
 E a tu es possible que cauterizes aquestz cauteris am cauteri cutellar, quan es am tu subtilitat e prudencia en l’art.
E guarda te que trop no procesiscas en la cauterizacio, e sia adhurida la specitut de tota la codena per que sia adhurit tot le cors e pervengua entro als budels, quar la codena aqui es subtil; e sapias aquo.
