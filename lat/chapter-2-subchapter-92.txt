Â¶ De sectione super Vermes generatos sub cute, et dicitur Aegritudo bouina.
Caput XCIIII.
Haec Aegritudo nominatur in quadam terra apud nos Aegritudo bouina: propterea, quia multotiens accidit bouibus, et est uermis paruus unus, qui nascitur inter cutem et carnem.
Et uadit in corpore toto, ascendendo et descendendo: et ostenditur sensui apud ambulationem eius de membro ad membrum, donec disrumpit ubicumque disrumpit in cute locum, et egreditur.
Et generatio eius est ex putredine quorundam humorum.
Sicut accidunt uermes et serpentes, id est, lumbrici, et ascarides in uentre.
Et timetur ex malicia eius.
Quia quando ipse uadit in corpore, et eleuatur ad caput, et peruenit ad locum: tunc fortasse aperit in eo, et egreditur, et destruit oculum: et accidit illud multotiens.
Cum ergo uis curare eum, et extrahere ipsum, tunc non fit illud nisi apud ambulationem eius, et apparitionem ipsius sensui.
Oportet ergo, ut stringas quod est supra eum, et quod est sub eo cum ligamento constrictione forti.
Deinde seca super ipsum, et extrahe eum.
Quod si profundatur in carne, et non inuenis ipsum: tunc pone super locum cauterium cum igne, donec moriatur.
Et maius quod timetur, est corruptio eius, qua corrumpit oculum, sicut diximus.
Si autem uides eum iam peruenisse in capite prope oculum, tunc stringe sub eo supercilium strictura bona.
Deinde seca super ipsum, et extrahe eum.
Et oportet ut utatur infirmus mundificatione sui corporis, cum medicinis soluentibus humores putridos malos.
Et caueat sibi a cibis generantibus putrefactionem.
