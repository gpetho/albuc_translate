 Capitol .lx.
De extraccio de peyra.
 Nos ja havem dit en la divisio las specias de peyra e curacio de lu am medicinas, e la diferencia entre peyra engendrada en los ronhos e peyra engendrada en la vesica, e les senhals de aquela.
E havem dit la peyra en la qual catz operacio am ma, e seccio.
E la peyra engendrada en la vesica propriament es aquela que es ficada en la vesica.
E yeu so narrant aquel am exposicio manifesta e abreviacio.
 Donc dic que peyra engendrada en la vesica majorment ve als enfantz; e dels senhals de lu es que la urina que es eyssida de la vesica es semblant a aygua en la sua subtilitat, e apar en aquela arena; e le malaute fregua la sua vergua, e motas veguadas pen, e aprop es dressada; e am aquo yeys foro le cul en motz de aquels.
E es laugiera la sanacio dels enfants de aquela entro que han conseguitz xiiii ans; e es dificil curacio en les viels.
Mays en les joves es migiera per aquo quar es entre aquels.
E de aquel del qual la peyra es major e la curacio es pus leugiera; E si es pauca, es contraria ad aquela.
 Donc cum pervenem a la curacio de aquela, cove al comensament de aquela que mondifiquem le malaute am cristeri le qual extragua tota la fenda la qual es en les sieus budels; quar aquela fenda alcunas veguadas prohibeys la envencio de la peyra deves la inquisicio de lu.
E aprop sia pres le malaute am les sieus pes e sia contosit e maugut enjos per so que la peyra descenda al preon de la vesica, o que saute de loc aut alcunas veguadas.
E aprop fay aquel cezer entre las tuas mas preparat, e las mas de lu sian dejos las coysas de lu, per so que la vesica tota sia fayta declinant a las partidas dejos.
E aprop perquier aquela e tota aquela deforo.
Donc si sentes la peyra en l’espazi, lahoras tu te coyta tantost am seccio sobre lu.
E si no catz de tot dejos le tieu tocament, lahoras cove que tu untes am oli le tieu dit indic de la ma sinistra, si malaute es enfant, o le dit miga si es jove complit, e entrometas aquel en le sieu cul.
E perquier de la peyra entro que stia dejos le tieu dit.
E converteys aquela petit a petit entro al col de la vesica.
E aprop prem sobre aquel am lo tieu dit, e expelleys aquel a las partidas defora ves le loc del qual vos la seccio.
E comanda al ministra que prema la vesica am la sua ma; e comanda a un autra ministra que am la sua ma dextra extenda les genetius a las partidas desus, e am la sua autra ma remaugua la codena la qual es dejos les genetius, en partida del loc en le qual se fa la seccio.
E aprop entromet espatum be inscident del qual aquesta es la forma de lu:
 e scindeys en lu aquo que es entre·l cul e·ls genetius, no en le mieg loc, abantz al latz de la coyssa sinistra; e sia la seccio sobre aquela peyra e·l tieu dit sia en le cul, e sia fayta seccio transversa, per que la seccio defora sia ampla e dedintz streyta segon la quantitat que egrecio de la peyra sia a lu possibla, e no major, quar fort leu comprem le tieu dit le qual es en le cul la peyra deves la seccio, e es foro-getada ses defacultat.
 E sapias que de la peyra es alcuna a la qual so angle e margers, per que le eyssiment de lu es fayt deficil per aquo.
E de aquela aquo es leon semblant a glan, e es redonda, e es fayt de lu leugier eyssiment.
Donc si es aquela al qual so angles e marger, ajusta en la fissura.
E si no es ayssi foro-getada, lahoras cove que tu engenes sobre aquel, o que strenguas sobre aquel am gesti decentment, la extremitat del qual sia ayssi cum lima am le qual strenguas sobre la peyra, e no evasesca de lu; o que entrometas dejos lu instrument subtil de curvada extremitat.
Mays si tu no podes sobre aquel, lahoras tu amplifica le trauc un petit, e si tu veus flux de sanc, abscindeys en strenh aquel am vitriol trissat.
 Mays si la peyra es mays de una, lahoras al comensament tu impelleys la ma a la boca de la vesica, e aprop inscideys sobre lu; e aprop impelleys un petit aprop aquo; e semblantment fay si son motas mays de doas.
 E si es peyra mot gran, lahoras ignorancia es que tu inscidas aquel am gran seccio, quar accideys al malaute una de doas causas: o que mora o que endevengua a lu destillacio de urina continuabla, per aquo quar le loc no es de tot consolidat.
Mays aministra expulcio de lu entro que sia fora-getada, o engenia en la fractura de lu am las forfexs entro que extragua aquela en pessas.
Donc cum tu auras cumplit la tua opperacio, lahoras omple la plagua de enses de aloe e de sanc de drago, e strenh aquel.
E pausa sobre aquel drap enfus en oli e vi, o en oli rozat e aygua frega, per so que apostema caut sia cedat.
E aprop resupina le malaute sobre le sieu col, e no deslias le liament entro al tertz dia.
E cum aquel auras desliat, embroca le loc am aygua e mot oli, e aprop cura aquel am enguent diafinicon e am enguent diabazilicon entro que sia sanat.
Mays si en la plagua accideys apostema caut, adhust e corrosiu, e de aquel semblantz ayssi cum si le sanc es en la vesica congelat, e per lu es la hurina prohibida (e aquo es conogut per la egressio del sanc am urina), a donc entromet lo tieu dit en la plagua e extratz aquel sanc, quar si roman provoca la vesica a corropcio de la vesica e de lu putrefaccio.
E aprop lava la plagua am vi agre, aygua e sal, e am opposicio a tota specia, am aquo que conveneys a lu de la curacio entro que sia sanat.
E cove en las horas de tota la curacio que tu lies amdos las coyssas e ajustes las medicinas las quals so pausadas sobre le loc.
 E si la peyra es petita e es en le meat de la vergua, e es ficat en lu, e eyssement de urina es prohibit, lahoras cura aquel am aquo que yeu recomti denant que pervenguas a seccio, quar tropas veguadas per aquesta curacio yest acusat de seccio; e ja yeu e esproat aquo, e es que tu prenguas un perforador de ferr alfelut, del qual aquesta es la forma de lu:
 de triangulada extramitat, agut, ficat en fust.
E aprop pren fiel, e lia am aquel la vergua dejos la peyra per so que no retorne a la vesica.
E aprop entromet le ferr en la vergua, perforant am fecilitat entro que·l perforador vengua ad aquela peyra.
E revolveys le perforador am la tua ma en aquela peyra petit a petit, e tu perforsa la perforacio de lu entro que fassas aquel del autra part penetrar; quar la urina tantost es absolta.
E aprop prem la tua ma sobre aquo que es romas de la peyra de la partida deforo de la vergua, quar aquela es trinquada, e es foro-getada am la urina, e le malaute es sanat.
Mays si aquesta curacio no es a tu aparelhada per alcuna causa la qual prohibeys de aquela, lahoras lia un fiel dejos la peyra, e autra fiel desus la peyra.
E aprop encideys sobre la peyra en aquela vergua entre doas liaduras.
E aprop extratz aquela.
E aprop deslia le liament e mondifica le sanc congilat, le qual es fayt en la plagua.
E no es necessari liament de fiel dejos la peyra, sino per que no retorne a la vesica, e l’autre liament desus sino, quar quan es desliat le fiel aprop la egrecio de la peyra, la codena retorna a son loc e cobra la plagua.
E per aquo es a tu necessari quan lias le fiel desus, que tu eleves la codena a las partidas desus, o que retorne deves le tieu compliment, e cobra la plagua ayssi co havem dit.
