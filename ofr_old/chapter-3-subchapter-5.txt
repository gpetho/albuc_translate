de la forcele
Li forcele brise plusors fois devant, devers l’espaule, et li brisure si est selonc III manieres: ou elle est brisie et desevree en II, et i a pieces, et est li plus legiere a restorer; ou il i a brisure avec plaie.
Et li ovraiges si est quant li brisure est sens plaie, que tu aies II ministres, si que li uns teigne l’ajutoire que sent la forcele brisie; et li autres estende lou col vers la partie; puis met igal la brisure a tes dois, si que li forme soit si com il covient, et n’i ait ne apparance ne chevement.
Et se tu a mestier de plus estendre, si met desoz l’espaule au malaide une spere reonde de drap, ou de lainne, et soit grosse selonc ta necessiteit; et estent et lieve la forcele, et estraint le spere a ta main, si que tu mettes igal la brisure, si com il covient.
Et se tu ne pues traire le chief de la forcele au defuer, por ceu qu’elle vient em parfont, si covient que li malaides gise sovin sus son hatereil, et met desoz l’espaule I oreillier moien, et boute li ministres l’espaule aval, tant que li os de la forcele soit levez.
Et puis adrece la brisure a tes dois, et se tu lou trueves debrisiet, si covient que tu fendes sus; et trai fuer les pieces legierement, et se li os ne puet joindre por aucun sormontement, si le cope a l’un des incisoires que tu as; mais que tu mettes desoz la forcele cest estrument, por warder lou syfac:
et semble une cuiller, et n’est mie chevez, et soit ausi large com il lou covient, selonc la grandor de l’os et la possance de l’uevre; et ait II chiés, si com tu vois, et soit li uns larges, et li autres estrois, si com est li routure de la plaie que tu as fait quant tu as trait les os; et quant tu es asseurez d’aposteme chaut, si cout la plaie, et se li routure est petite, ou tu doutes aposteme chaut, si emple la plaie de drapelz et de tentes, selonc sa quantiteit.
Et se apostemes chaus i vient, si moille I drapel en oile roset et en aisil et en vin, et met sus.
Li estrignement de l’os, quant il est sens plaies et sens tailleure, est que tu mettes sus l’os l’enplaustre de la poudre dou molin et d’aubun d’uef, et met estoupes legieres sus, et met une spere desoz l’assele, se tu en as mestier; puis pren une tres grant bende d’une palme de large, puis met I drapeil double sus estoupes, et l’emplaustre; puis pren une estele subtil de III dois de large et de lonc, et l’envoloupe entor celui bendeil, si que li chief dou bendeil soient pendant; et met l’estele sus la briseure, et torne le bendeil sus lou col, et desoz l’asselle sainne, et desoz l’asselle malaide; et la ramoinne de chescune partie, et quant tu vois ke li lieure tient la briseure avenanment, et tu vois clerement que li estele ne se muet desus l’os brisiet, si le rewarde chescun jor, et quant li liiens eslaiche, si lou restraint; et fai gesir lou malaide sus son dos, et li met quant il dort I petit orillier desoz l’assele, por lever l’ajutoire en haut; si aligera li brisure de la forcele par l’aligement de l’espaule, ou tu li lie lou bras au col, et ne lou desliier se malvais accidens n’i vient, jusc’a XX jors; puis rencomence l’emplaustre, se tu vois qu’il en ait mestier, et l’estraint et le laisse ensi, tant qu’il soit restorez; et elle est restoree au plus en XXVIII jors, et en moins a aucuns homes.
