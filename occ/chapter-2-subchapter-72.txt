 Capitol .lxxii.
De curacio de alratica.
 Alratica es que le conh de la femna no sia perforat, o sia le trauc petit.
E es o natural o accidental.
Accidental es per malautia la qual ha precedit, e aquela es fayta o per carn nada ajustada o per ciphac subtil o espes.
E es fayt o en le preon de la mayre, o en les costatz de lu, o en le pus sobira de lu, o en le pus bas de lu, e prohibeys de cuoyt e de enprenguacio e de enfantament, e fort leu prohibeys las mestruas.
E la cognicio de aquela es fayta per reguardament de la metrona, si la oppilacio es apparent, propdana; mays si no es apparent, lahoras tu cerqua aquela am les tieus ditz o am le ray.
Mays si oppilacio es per ciphac subtil, e es propda a las doas labias, lahoras tu coyta e disromp aquela.
E es que pauses sobre las doas labias pulvils, e aprop pausa les tieus ditz indicz de amdoas las mas encemps.
E la femna sia sobre le sieu dos, las sieuas coyssas extendudas, e aprop exten las doas labias am forsa entro que aquel ciphac subtil sia romput e la oppilacio sia uberta.
E aprop pren lana e enbeu le4 en oli e pausa aquela sobre·l loc, e jagua am home le dia per so que·l loc inscis no sia consolidat.
 Mays si le ciphac es gros e espes, lahoras cove que tu inscidas aquel am spatum lat o am fuelha de mirta.
Mays si la oppilacio es per carnada, lahoras suspen aquela am unci, e inscideys aquela.
E sian am tu las medicinas que fan cessar flux de sanc ses mordicacio, ayssi cum ahacatia, e sanc de drago, e enses, ajustat am album de huou.
E aprop aministra una canulha de plom ampla per so que la plagua no sia consolidada leugierament.
E tengua aquela per alcus jorns e aministra calgua de li sec.
E aprop sia curada am l’autra curacio de consolidacio entro que sia sanada.
E alcunas vetz accideys en la mayre nativitat de autres carns, e lahoras cove que inscidas segon aquesta manieyra.
Mays si aysso es per apostema crancos, a l’apostema crancos le qual es en la mayre no sia fayta contrarietat am ferr en deguna manieyra.
