 Capitol .li.
De cauterizacio de adubilati.
 Quan alcun adubilati es tardat en maturacio, e aysso es per la superfluitat fazen aquela, o per etat del malaute, quar es vielh en decrepitat, de pauc sanc, o per le temps, e tu vols festinar en la maturacio de adubilati; lahoras cauteriza en le circuit de lu am motz cauteris petitz punctan; e aprop leyssa aquela quar ela fastinara en maturacio.
Mays si tu vols la perforacio de lu am cauteri, lahoras tu igneys le cauteri del qual aquesta es la forma de lu: e depausa aquel en le mieg loc de adubilati entro que penetre la codena.
E si le cauteri en aquel loc que es pus dejos, per so que le cors del brac sia alleujat; e aprop cura aquel entro que sia sanat.
