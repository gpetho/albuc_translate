 Capitol .xxxiii.
De la curacio de la dislocacio del talo.
Le talo alcunas veguadas es remaugut per petita remocio, e alcunas veguadas es dislocat segon compliment, e la dislocacio de lu es fayta o a las partidas dedintz o a las partidas deforo.
E le senhal de la dislocacio de lu es que vezes le talo imflat procedent a la partida a la qual es dislocat.
Mays la curacio de la remocio de lu es de leugiera reddicio, e es que sia extendut am facilitat am las mas e sia engualhat entro que retorne.
 Mays en la curacio de lu quan es dislocat segon compliment, cove que fasses cezer le malaute dreyt, e tengua aquel un ministre fort e valent de la partida detras del dos de aquel en le mieg loc de lu.
E aprop te tu am la tieua ma dreyta le pe de la pus sobirana part, e am la tua ma sinistra de la part pus dejos del pe en le loc de la cavilha.
E aprop atira le pe a tu am la tua ma dreyta, e aprop am la sinistra per dos veguadas, e aprop exten am la sinistra; e empelleys le pietz del pe am la dreyta deves la camba ses trebalh.
E fay aquo doas veguadas segon que havem comtat.
E aprop empelleys le pietz del pe a la camba la tersa veguada, e tu es a la cavilha.
Donc si retorna en una veguada o en dos segon aquesta manieyra, e si vezes le pe engualhat, es bo; e sino, lahoras sobre lu itera la operacio, quar aquel retorna.
Mays si a tu es prohibida la reduccio de lu am aquo que havem recomtat, lahoras fay jaser le malaute sobre le sieu dos sobre terra, e estrenh un paysel mot en terra fermat, e que caja entre las coyssas de lu, e tu ja has envolopat sobre lu drap per so que no ledesca le malaute.
E aprop le ministre de lu tengua las suas coyssas, e aprop autre ministre extenda le pe am las suas mas o am liament que lie sobre le col del pe; e aprop extenda aquel quascun ministre contre extencio del sieu par, e le payssel sia extant entre las coyssas del malaute retinent aquel, per so queÂ·l cos de lu no sia atirat a las partidas dejos deves la sua extencio.
E aprop le metge enguala la dislocacio am las sieuas mas, e autre ministre tengua la coyssa sana a las partidas dejos, quar la dislocacio retorna am la facilitat.
E donc cum retorna la dislocacio e es declarada a tu la sanetat de la reduccio de lu, lahoras pausa emplastre e extrenh aquela am liamentz fortment, e ligua le pe am liament a la camba.
E cove que temes o te guardes dels nervis les quals so detras sobre le talo, per que le liament sobre aquel no sia vehement e leda aquel fortment.
E aprop layssa aquel per dos dias o per tres; e si le liament es mollificat, extrenh aquel.
E aprop deslia aquel en le ters dia o en le quart, e prohibeys le malaute de anament per xl dias.
Mays si es forsat de anar denant aquel spazi, no es fayta segurtat que la dislocacio no sia sobre lu dissolvuda e corrumpuda, e aprop aquo que no recipia curacio.
E si accideys a lu apostema caut, lahoras cove que tu aministre en la cedacio de lu aquo en lo qual precedic la nostra narracio, en autre loc de curacio e de embrocacio, entro que sia remauguda.
