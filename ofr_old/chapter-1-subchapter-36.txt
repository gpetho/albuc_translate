de plaie mal curee
Quant li malaides ne puet soffrir tailleure ne overture, que nos raconterons en son leu, si vient teil maladie que ne puet estre sanee fuer que par cautere.
Quant a aucun vient fistule, et est enveillie et giete porriture et moistors corrumpues, si la doies prover a tot une tente subtil, et garde que tu saiches a tot la tente combien elle a de parfont.
Aprés eschaufe le cautere qui semble I raseur, et le boute en la fistule selonc la quantiteit que li tente i est entrée, et rencomence lou cautere tant que cil cors porris et corrumpus soient ars, une fois, ou II ou III, selonc la quantiteit de som besoing; et te warde d’ardre lé nerf qui sunt enqui, et des grans voinnes.
se li fistule vait au cors de la vesie et a l’intestine, si te warde de ces leus, et ne faire ceu fuers que en leu charnut, et pense qu’ele n’est mie persans; aprés cure le leu tant qu’il soit sanez, et se li leus est saielez, et les matieres sont ostees lonc tens, adonc saiches que li leus est sanez entierement; et se les matieres ne sont ostees, saiche que li leus est troez, et corrumpus li os au font; et ensi com un de ces que nos dirons en son leu.
