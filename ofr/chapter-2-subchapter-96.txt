des sainies de ventouse
Ventouses sont fait de cornes, ou d’arain, ou de voirre;
et ventosation si est faite selonc II manieres:
ou par ferir et atraire sanc, ou sens ferir.
Et ceste ventosation qui est sens ferir si est selonc II manieres:
ou elle est a tout feu, ou sens feu;
et ventosation qui est faite par ferir et par estraction de sanc si est faite en XIIII leus dou cors, de coi li uns est tout en som le chief;
et li autres est emmi le col;
et II autres en II costeis dou col;
et li ventouse desoz lou menton;
et li ventouse des II espaules;
et li ventouse sus les crupies;
et les ventouses emmi les II bras;
et les ventouses des II jambes;
et les ventouses des II chevilles;
et li ventosation ne trait point de sanc, fuer que des menues voinnes que sont esparses en la char, et por ceu n’en afoiblist om mie, si com on fait de sainie de voinne;
et ne covient mie qu’elle soit aministree, ne a tout feu ne sens feu, en aucune maladie qui vient de repletion, tant que toz li cors soit vuidiez.
Et se par necessiteit de maladies covient ventoser, ou por acostumances, si l’amenistrons chescune houre en l’encomencement dou mois, ou en la fin, et emmi et en chescun tens;
car il i a de telz qui, quant il ont mestier de ventoser, si ont pesant chief;
et si a telz qui truevent repletion et roujor en lor faice, et en lor chief, et au col, et tenebrour as eulz;
et telz qui truevent une goute de sanc en lor bouche, et ont enflee la lengue, et raichent sanc;
et si i a de telz qui songent, et voient par nut sanc et navrez et mors et semblans choses.
Et quant nos voions ces signes, et meismement quant c’est emmi lou mois, nos lou commandons a ventoser aprés III houres dou jor.
Li sainie de la muze si aide a la grieteit dou chief … que vient as eulz, et ne covient mie que ce soit aprés l’evacuation de tout lou cors;
et ceste ventosation si est en leu de la sainie de la cephalique, et ne covient mie que cil qui est de froide complexion en use, ou qui ait chatharre, car ce lor fait mout grant nuisement;
et por ceu ne covient mie que li veillart en usent, ne qui ont ou chief froides maladies.
Et cil qui s’en saine sovent, si devient oblious, et por ce covient mettre la ventouse un poc plus aval par la doutance d’obliance.
Li ventosation emmi le col est en leu de la sainie dou chief et de la basilique, et por ceu vaut elle a l’estrecement dou pis, et a fendure de la chenal dou pormon, et a toust, et a repletion;
et la covient poc bouter, car s’elle tient trop fermement, si enjanre obliance ou stomac et ou cuer.
Li ventosations as II costelz dou col si vaut as dolors dou chief, et obtalmie et emigrainne, et a l’estranglement, et a la dolor as racines des dens, et est en leu de la sainie de la basilique;
et covient que tu comandes au sainor qu’il espresse sa main au mettre, qu’il ne cope l’artere, et ne veigne decorremens de sanc.
Li ventosations desoz lou menton si vaut a maladie de bouche, et a corruption de gencives, et semblans maladies qui sont en la bouche;
et est en leu des sainies des II levres.
Li ventosations des espaules vaut a maladie que vient de chalor et de remplissement.
Li ventosations des coutes si vaut autant com des III voinnes dou bras, car elle atrait sanc de ces grosses voinnes;
et comande au sainor qu’il ne fiere mie trop em parfont, car li leus est nus de char, et sait desoz ners et arteres.
Li ventouse qui est sus la croupe si vaut as emoroydes dou fondement, et as maladies desoz, et covient que li ventouse soit grans, et soit d’arain, qu’elle a mestier de bien traire;
et par aventure, s’elle estoit subtilz, si briseroit;
et i fai grans plaies.
Les ventouses des jambes si sainent apertement, car elles atraient sanc de tout le cors, et valent as dolors ancienes des rains, et de la marris, et de la vessie, et ramoinnent les flors;
et sont en leu des II sophenes, et des II chevilles, et toutevoie elles afoiblissent lou cors aprés lonc us, et font venir paumison em plusors dispositions.
Li maniere de mettre la ventouse si est que tu la mettes premier vuide, et succe tempreement, et la met hastanment, et remue igalment, et ne cesser de ceu faire, tant que tu voies lou leu rouge et enfleit, et apere li roujor dou sanc;
puis fier, et remet les ventouses, et pren warde en la disposition des cors, car il i a telz qui ont tanre char, et clers porez:
si covient ferir une fois soulement, et covient faire larges plaies, et un poc parfondes;
et suce legierement.
Et se li sans est gros, si couvient ferir II fois:
la premiere fois por subtiliier la voie dou sanc gros.
Et se li sans est tres espés, si covient ferir la tierce fois;
et quant nos volons traire dou sanc poc et poc, si nos soffist soulement une fois.
Et se nos volons mout de sanc, si rencomensons sovent;
et se li sans est espés, si fier em parfont, et li termines si est que li keurs soit perciez soudement, et couvient a celui qui a gros cuir et dur, et qui ont estrois porelz, que tu oignes les leus des ventouses d’oile aperitif et dissolutif:
se c’est en esteit, d’oile violet, ou d’oile d’amandres douces, ou d’oile de semence de cucurbite;
et se c’est en yveir, d’oile de cresson, ou de lis, ou de camomille, ou autre semblant.
Et se li superfluitez est grosse et froide, si pren oile amaratin, ou de balsamite, ou oile d’anet, et les semblans.
Et se cil cui on saine a tendre char et larges porelz, se n’i covient mettre point d’oile, mais le covient laver aprés la ventosation d’aigue rose, ou d’aigue froide, ou d’aigue de morelle, ou d’aigue de cucurbite, ou d’aigue de porcelainne, ou autre semblant.
Et cil qui a mout de moistor, si se leve d’aisil, ou d’aigue de mirte, et de sumac, et de semblans choses.
Et cil qui ont grosses superfluitez se levent de vin viel, ou d’aigue de seuc, ou de decoction d’anet ou de camomile, ou d’autres semblans;
et ne se covient mie sainier de ventouse devant le bain ne em bain, mais aprés lou bain une houre ou II;
et ne dorme mie aprés la ventosacion, et covient k’il se warse, quant il se doit ventoser et quant il est ventosez.
Et warde se cil qui se saine est coleriques, et se li sans est trop agus et enflamez;
si covient qu’il preigne choses froides, si com pomes grenates et endives et laitues a l’aisil, et semblans choses;
et menjuce pucins, et char de chastron, et viandes moistes.
Et cil qui a froide complexion, si preigne syrop de miel, et vin odorant moien, qui est entre viel et noveil, et menjuce poc, et menjuce pucins et petis oiselz et pijons;
et lou jor qu’il se ventousera, si doit plus boivre que mengier;
et covient doner a aucuns homes aucune fois triaicle ou muscate devant la ventosacion, ou aprés, por conforter les membres principalz;
et soit subtiliiez li sans, mais il ne covient mie que cil qui sont chaut le boivent.
Les ventouses que sont mises sens ferir sont celles que sont mises sus lou foie, et sus la mice, et podagre, et sus lou ventre et la boude et les rains et la hainche, car cil membre ne soffrent mie ferir sus oulz, et ne le fait on fuer que por atraire sanc de membre em membre, si com nos mettons sus les mameles quant li neis sainne;
por oster la viscositeit qui est au membre, si com nos metons ventouses sus le ventre et sus la boude por amenuisier le membre;
et oste la dolor, quant il i a opilation ou piere, si oste par sa vertu atractive par aventure l’opilation, ou desaert la piere de son leu;
et ensi fait ele quant on le met sus lou foie et sus la mice quant il i a ventositeit retenue, et ces ventouses sont aministrees vuides por sucier tant soulement;
et aucune fois sont aministrees ensamble feu, et aucunes fois plainnes d’aigue tede, si com em maladies dou pleuresin, et en tel maniere c’on emplisse la ventouse d’aigue chaude soule, ou d’aigue ou il ait cuit herbes covenaubles a ceu.
Li forme de la ventouse aministré a feu si est ci:
Et ait II dois de large et demi palme de parfont, et ait ou costeit entor lou mileu I petit pertus, ausi com por bouter une aguille, et soit d’arain, souef devant si qu’ele ne blece lou malaide au mettre sus lou membre;
et ait em mileu une verge de travers d’arain ou de fer, por mettre une chandoile emprise, et en soient et grans et petites selonc les maladies et l’eaige de ces qui les prenent;
car les ventouses des enfans sont autres que des vielz, et des maigres que des gras.
Et doit on ensi mettre ceste ventouse sus lou membre:
empren la chandoile de cire ou I linement, et le met emmi la ventouse au traver de la verge qui est emmi la ventouse, si que li clartez soit au fons de la ventouse qu’elle ne brule le malaide;
et puis la met sus lou membre, et tes dois soit sus lou pertus que nos avons dit, si que quant on vuet, si en va li vapor, et oste on la ventouse;
et emprent on le linement si com devant, et le rencomence sovent, se tu as mestier.
En la ventouse donques qui est aministree em maladie de pleuresin, a tout aigue, n’a point de verge ne de pertus, et n’est amenistree fuer que quant ele est plaine d’aigue, et est mise sus lou membre tant soulement;
et c’est li forme:
