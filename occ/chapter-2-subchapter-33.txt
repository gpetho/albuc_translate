 Capitol .xxxiii.
De restauracio de dentz maugudas am fiel de aur o de argent.
 Quan accideys a las dentz devant concussio e remossio per percussio o per cazament, e le malaute no pot strenher sobre aquo que manga, e tu has curat aquel am medicinas stipticas, e no ha valgut la tua curacio, lahoras per so que no cagan es engen en aquelas que sian strengudas am fiel de aur e no de argent, quar argent se fa vert e aprop se poyreys aprop alscus dias, mays aur nul temps no es mudat.
E sia le fiel en tal subtilitat e grocesa segon la quantitat que puesca entrar entre las dentz; e la forma de la reccio es que prenguas le fiel e pren lo doble de lu entre doas dentz sanas, e aprop que cresques am doas tortuositatz del fiel entre doas maugudas, o siâ€™ una o motas, entro que pervengua la tela a la dent sana del autra partida.
E aprop itera le teyssiment entro a la partida de la qual comenciest, e strenh la tua ma am facilitat e savieza entro que no sia mauguda.
E sia la tua striccio am la qual strenhas le fiel deves las razitz de las dentz que no evasesca.
E aprop inscindeys las extramitatz del fiel superfluens am las forceps o tosoyras, e agregua aquelas en quascun loc am gesti, e converteys aquelas e las occulta entre la dent sana e la dent mauguda, per so que no fassa lesio a la lengua.
E aprop leyssa aquela ayssi streyta cum roman.
 Mays si es desliada o rumpuda, strenh aquela o aquelas am autra fiel en tal manieyra en tot son temps.
E aquesta es la forma de las dentz e la figura de la rectacio de doas dentz sanas e de doas maugudas, ayssi cum vezes aquestas liadas:
 E quan se fa que retorno una dent o doas aprop le cazement de quascuna en lors locs, e sian recrescutz ayssi cum havem recomtat, e que remauguan.
E no fa aquo sino bo artifexs e savi.
E alcunas veguadas es aptat alcuna causa dels osses de vaca, e es fayt de lor ayssi cum forma de dent, e es pausada en loc en le qual defayl la dent, e es strengit ayssi cum havem dit, e reman e serveys am aquel per lonc temps.
