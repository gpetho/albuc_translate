 Capitol quart.
De la cura de cors de lagremas agudas e aciduas dels huels.
 Quan so lagremas aciduas, e es le cors de aquelas venas las quals so sobre le test del cap deforo, e no comfereys en aquo alcuna causa de la curacio de medicina, e vezes la cara del malaute ja enrogesir e sent en le sieu front deambulacio ayssi cum si era deambulacio de formiguas, e·ls huels de aquel so extenuatz, humitz enayssi que ja les pels de lor son conodutz, e las parpelas so scalfadas per la acuitat de las lacrimas, les antics agro mesties en la curacio de aquelas de aquesta operacio, e nompnero aquela curacio am spassa.
E es que tu comandas al malaute rayre les pels les quals son en le sieu front, e aprop inscideys en le front tres fissuras engualment distans segon la longitut del front.
E si’ la longitut de la fissura cays dos ditz: la una fissura sia engualment distant a la longitut del nas en le mieg loc del front, e la segonda segon la longitut un petit del movement dels lacertz les quals so en le lacrimal, e la tersa del autre part.
E guarda te de la incizio de las arcerias las quals so en dos latz, e elongua la tua ma de la continuacio de amdos las mandibulas.
E si’ l’espazi de quascuna inscizio la quantitat de tres ditz ajustatz.
E si’ a tu una pessa d’espongua apparelhada o draps seccatz motz am les quals exsiccas le sanc.
E aprop entremet le spatum de dos agudas extremitatz, del qual aquesta es la forma de la inscisio de lu:
 que es de la partida des templas entro a la segonda inscizio.
Exxcorja am aquel tota la codena la qual es entre dos incizios am le ciphac le qual es sobre le os, e aprop fay aquo de la inscizio migera entro a la segonda inscisio.
E aprop stratz ne aquest spatum e entromet en la primieyra inscizio autra vetz un autre instrument le qual es apelat cutellar, agut de una part e del autre no agut.
E pausa le latz de aquel agut deves la carn annexa deves la codena, e le latz de lu leon dintz le os, e empelley aquel entro que pervengua a la fissura migera, e abscindeys am aquel totz les vaysels que descendo del cap als huels.
Mays que sia continuada la inscizio ad aquo appar de la codena, e aprop fay aquo en la fissura migana entro al autra fissura.
E pus que corr del sanc quantitat engual, exprem les locs de las pessas del sanc congilat.
E aprop pausa en quascuna fissura calgua de coto vielh, e pausa sobre aquels polvils enbegutz en vi e oli e vi agre, e vegas que no endevengua apostema caut.
E en le tertz dia deslia le liament e aministra gran enfusio de aygua cauda o tebeza, e aprop cura aquo am enguent bazilicon am oli rozat e autres entro que las plaguas sian sanadas.
