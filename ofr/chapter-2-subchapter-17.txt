de la char qui naist sus la prunelle
Es eulz d’aucuns homes naist aucune fois char rouge, et cuevre la prunele et restraint sus les papieres et les torne au defuer, et semble une rose de balauste;
et li ovraiges si est que li malaides mette son chief en ton sain, puis li oevre les eulz, et coil toute celle char as uncines convenaubles a ceu, et la sostien a la force;
puis cope la premiere char, et vai tout copant au raseur jusc’a la fin, et te garde que tu ne bleces l’oil a l’ovraige;
et soit li incision dou spatumile que nos avons dit en l’incision de l’ungle et as petites forces de coi on oste lou sebel, si com li forme aprés cest chapistre lou demostre;
et quant li incision est acomplie et ostee toute li char, si emple l’oil de seil broiet ou tu i distille coliere rouge et semblans medicines corrosives, et met sus l’oil defuer coton avec abin d’uef, si qu’il soit asseurez d’aposteme chaut;
et s’il i demore rien, et li sans chaus te sormonte, et tu doutes aposteme chaut, si laisse l’oil et cure l’aposteme de choses apaisant aposteme chaut;
puis revien a ton ovraige tant qu’il soit sanez, et ensi fai cant chars est ajostee en l’oil par ceste semblance.
Mais toutevoie il covient que tu aliges la cure de chescun oil foible de la voie natureil;
et de la voie accident, en ovraige de fer;
et ne bouter mie ta main en aucun de ces ovraiges tant que tu voies que cist membres soit soffrans celui ovraige.
