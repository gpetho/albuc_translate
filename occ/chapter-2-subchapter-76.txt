 Capitol .lxxvi.
De extraccio del fet quan es mort.
 Quan tu curas le fet mort am aquo que havem dit en la divisio de la medicacio e no es defora eyssit, e tu yest forsat usar de opperacio am ma, lahoras cove que consideras si la femna es de sana vertut e no es am alcu dels accidentz per les quals sobre ela es temuda perdicio.
Lahoras cove que la femna sia envessada sobre le lieyt sobre le sieu dos, e sia le cap de lu enclinat enjos e las coyssas de lu sian elevadas.
E·l ministre tengua aquela de doas partz o sia liada en le lieyt per so que·l cos de lu no se extenda deves la extraccio del fet.
E aprop tu humecta la boca de la mayre de lu am olis humitz e am mucellage de altea e de fenugrec e de semensa de li.
E aprop unte la matrona la sua ma am aquels olis e mucellages, e aprop entrometa la sua ma am fecilitat en la mayre, e aprop cerque am la ma loc en le qual fique les uncis en le fet.
E locs convenient en aquo: adonc tu considera si le fet es preparat que deysenda sobre le sieu cap, e lahoras tu fique les uncis en les huels de lu, o en le col, o en la boca, o en le palat, o dejos la barba, o en la furcula de lu, o en les locs propdas de las costas, o dejos les ypocondres.
Mays si le deysendiment es sobre les pes de lu, lahoras en le pentenilh, o en le mieg de las costas.
E cove que tengua le unci am la ma dreyta, e pausa la curvitat de lu en aquel loc le qual es entre les ditz de la ma senestra, e entrometa la ma am facilitat e fique le unci en alcu de aquels locs les quals havem ditz, entro que pervengua a la causa boyda.
E aprop pause e fique en la apposicio de lu un autre unci, o le tertz si es necessitat, per so que sia atraccio engual, e no sia extencio segon la sua rectetut tant solament.
Ans sia maugut a tota partida, per so que l’eyssiment de lu sia alleujat ayssi cum es fayt en dent deves la eradicacio de lu.
E cove en lu aquo que es entre lor que la extencio sia mollificada; e si alcuna partida de lu es retenguda, lahoras cove que la matrona unte alcus sieus ditz am oli e entrometa aquels espertament e revolva am aquels aquo que es retengut.
Donc si la partida del fet es fora-getada, lahoras les uncis sian permudatz entra loc le qual sia pus aut; e fay aysso entro que tot le fet sia fora-getat.
 Mays si la ma es eyssida denant l’autra, e no es possible reduzir aquela per la coartacio de lu, lahoras cove que drap sia envolopat sobre aquela; e aprop extratz aquela entro que tota sia fora-getada, e inscideys aquela o en la junctura de la ma o en le coyde.
E ayssi cove que fassas en l’autra ma e en les dos pes.
 Mays si le cap del fet es gran, o accideys a lu coartacio en le eyssiment, o es en le cap de lu aygua ajustada, lahoras cove que entrometa entre les ditz espatum spinos e fenda le cap e extragua la aygua, o que discroba aquel am un instrument le qual es nompnat “alundat”, la forma del qual vindra am las formas dels autres instruments en le capitol le qual es aprop aquest.
E semblantment fassa si·l fet es de gran cap per natura: e lahoras cove que inscida aquel am algematu, o que prengua aquel am alunda ayssi cum havem dit; e aprop extra les osses am les forceps.
E si le cap es eyssit e es coartat deves la furcula, lahoras sia fendut entro que la humiditat la qual es en le pietz sia efunduda.
Mays si no es complicat, ni obezeys a eyssiment, lahoras tu inscideys le cap tantost segon que a tu sira possible.
 E si le dejos del ventre es apostemat o es en lu ydropici, lahoras cove que tu perfores aquel entro que corro la humiditat que es en lu.
Mays si le fet es sobre les sieus pes, lahoras la atraccio de lu es leugiera e la direccio de lu a la boca de la mayre es leugiera.
 Mays si es coartat deves le ventre e·l pietz, lahoras cove que tu extraguas aquel am drap le qual auras envolopat sobre la tua ma, e que fendes le ventre e·l pietz entro que corra aquo que es en aquels.
Mays si les autres membres so ostatz e torna le cap, lahoras la metrona entrometa la ma senestra; mays si la boca de la mayre es huberta, lahoras intrometa la ma en le preon de layre, e cerque am aquela le cap, e atira aquel am les ditz entro a la boca de la mayre, e aprop entrometa en lu un unci, o dos uncis, e atire lu am aquels.
E si la boca de la mayre es coartada per apostema caut le qual accideys a l’u, lahoras cove que no sia trebelhat sobre lu; abantz cove lahoras aministrar efusio de causas humidas grassas.
E aministre emplastres; e segua le pacient en ayguas que mollifican e humectan.
 E si le fet es sobre le sieu costat, lahoras si possible es, sia agulat: e sia aministrat aquo que havem dit en le fet viu.
E si aquo no es possible, lahoras sia inscidit en pessas, e sia extrayt.
E cove que non layssas alcuna causa dedintz de la segondina.
E cum tu auras complida tota la tua opperacio, lahoras aministra aquo que havem dit de la curacio en les apostemas cautz les quals accideysso de la mayre.
 E si accideys flux de sanc, lahoras deyssendas en ayguas stipticas e aministra l’autra curacio.
 E yeu ja e vist una femna en le ventre de la qual era fet mort, e aprop sobre aquel foc autra veguada emprenhada, e aprop foc mort es le fet autre.
Accidit al u aprop lonc temps apostema en le sieu embelic; e inflat es entro que foc ubert, e comensec a getar brac.
E yeu fu appelhat a la cura de lu, e medicat a lu per lonc temps, e la plagua no es consolidada.
Adonc yeu pausegui sobre lu de alscunas causas emplastra de forta atraccio, e eyssic de lu un os, e aprop passero alcus jorns, e eyssic un autre os; e yeu fu trop meravilhat, cum en le ventre no sia os.
E adonc yeu cogitegui que eran dels osses del fet mort.
Donc yeu enguisigui la plagua, e extrayssi de lu motz osses , la femna existent en las sieuas milhos disposicios, e ja visquec en tal manieyra per lonc temps, correc de lu un petit de brac.
E yeu no afermegui asso esser stranh, sino quar en aquo es sciensa e ajutori ad aquo que le metge artifec am la ma per curacio aministra.
