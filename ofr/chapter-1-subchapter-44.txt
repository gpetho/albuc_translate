de la dolor des jointes
Quant dolor de jointes sunt de moistors que sont espandues a chaicun membre dou cors, et quant dolor vient em piez, que li mire apelent «podagre» proprement, et quant elle est de froide cause et cures de medicines ne la puent curer, si est curez par cauteres en teil maniere:
fai li mout de cauteres entor la jointure dou piet, et soit li cauteres olivaire selonc ceste forme:
Et s’il i a besoigne que tu poignes sus la faice dou piet, se li fai cautere a tot le cautere c’on claime «point».
Et se les dolors viegnent jusc’a genous et as autres jointures, et ceu avient maintes fois, se li fai cautere sus chaicun genoil III cauteres ou IIII de chescunne partie, a tout le cautere olivaire;
et se tu as mestier de plus, si en fai plus, mais n’i tenir mie ta main fuers que tant que li espés dou keur soit ars.
Et se les dolors dessendent jusc’a genoil et au dos, se li aministre le cautere que nos avons dit en son chapistre.
Et se les dolors sunt as mains, si fai poins entor le foscile II lignes;
et s’il remaint point de dolor as dois, si fai poins sus chescune jointe et sus lou poil de la main;
et se les dolors vienent jusc’as coutes ou jusc’as espaules, si cauterize chescune partie, et fai boin governement au malaide et penre medicines.
Car se tu li fais boin governement et tu purges fleume, si sera saneis a l’aide de Deu.
