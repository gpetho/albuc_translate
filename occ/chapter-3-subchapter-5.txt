 Capitol .v.
De restauracio de la furcula quan es trinquada.
 Motas veguadas es trencada la furcula de la partida denant deves le muscle, e aquela fractura es fayta en una de tres manieyras.
Quar o es trencada, o seperada, o es seperada en doas partz otra que no accidan satagias; e es leugier a la restauracio de lu; o es ayssi que accideysso en lu satagias, e es dificil a restauracio de lu; o es ayssi que la fractura es am plagua.
E la operacio en aquela, quan la fractura es ses plagua, es que tu fassas esser present dos ministres, per so que la un tengua le adjutori e siegua la furcula trencada, e l’autre extenda le col ves aquela partida.
E aprop enguala la fractura am les tieus ditz entro que sia fayta la forma de lu segon que cove, e no sia en lu eminencia pauca ni concavitat.
E si indigeysses mes de extencio, lahoras cove que pauses dejos le titillic del malaute spera de drap o de lana, e sia la grandesa de lu segon la quantitat de la tua necessitat; e exten e eleva la furcula e coarta la spera am la tua ma entro que enguales la frectura segon que cove.
E si no podes atirar la extremitat de la furcula a las partidas defora, per so quar es pervenguda al preon, lahoras cove que·l malaute sia ressupinat sobre la sua cervitz, e pauses sobre le muscle de lu un coyssi migier en grandeza.
E le ministre prema le muscle de lu a las partidas dejos entro que l’os de la furcula sia elevat que es en le preon en sus, e lahoras tu rectifique la fractura e enguala aquela am les tieus ditz.
Mays si sentes satagias de la furcula e so maugudas, lahoras cove que fendes sobre aquela e extraguas aquelas satagias am facilitat.
E si es retenguda en le os, lahoras tu ingenia inscisio de lu am un dels inscissoris les quals has apparelhatz ad aquo, pus que havias pausat dejos la furcula le sturment que serve le ciphac; e es sturment de fust o de ferr del qual aquesta es la forma de lu:
 E es semblant a culier del qual aquesta es la concavitat; e sia la sua latitut segon aquo que has necessitat de lu, segon la grandeza del os o la pauqueza de lu.
Mays la longitut de lu sia segon que es a tu possible a la operacio; que haja doas extremitatz ayssi cum vezes, e la una extremitat sia ample e l’autre streyta.
E si la disrupcio de la plagua la qual has inscidida quan has extraytas la satagia del os es ampla, e yest segur de apostema caut, lahoras tu ajusta las doas labias de la plagua am sutura.
E si la disrupcio es pauca, o temes apostema caut, lahoras tu uemple la plagua am draps e pulvils segon la quantitat de la scissura de la plagua.
E si accideys apostema caut, lahoras infon drap en vi agre e oli rozat e vi, e pausa sobre aquel.
Mays la strictura del os quan es ses plagua e ses seccio, es que pauses emplastre fayt de farina de moli am album de huou, e pausa sobre lu stopa leon, e aprop pausa la spera dejos le titillic de lu, si indigeyssas de aquela, e aprop pren humemate, so es torca la qual teno les Sarrazis , que sia mot longua, e sia latitut de lu de un palm o entorn aquel; e aprop pausa pulvils duplicatz sobre la stopa e l’emplastre; e aprop pren una stela de taula subtil de la qual la latitut d’ela sia de tres ditz e en longitut semblantment; e aprop envolopa aquela en drap, e aprop envolopa aquel drap am la stela en lo loc sobre le loc de la fractura; e aprop pausa humemati ayssi cum es revout, e revol aquela sobre le col de lu e dejos le titillic de lu sa e dejos le titillic de lu malaute, e reduzeys aquela sobre tota partida, e quan vezes que la strictura de la fractura am strictura descent, e es aquo que no es occultat sobre tu.
E tot, que no sia mauguda la stelha desobre le os trencat; e per so cove que tu vejas le malaute quascun dia, que quan le liament es mollificat o vezas la stela ja esser remauguda, lahoras tu rectifica aquo e strenh la liadura.
E aprop pausa le dormir del malaute sobre le col de lu, e pausa dejos le titillic de lu deves le dormir de lu en la nueyt un petit coyssi; per so que am aquel sia elevat le adjutori de lu del latz de aquel, e donc es elevada la la fractura de la furcula a elevacio del muscle; o sia le bras de lu liat al col de aquel.
E no deslies le liament si no accideys en le loc prusiment o apostema, entro a xii dias.
E aprop renovelha le emplastre si has vista la facia de lu ad aquo, e ajusta en la strictura e restaura aquel e layssa entro que sia restaurat e sia coagulat la fractura de la furcula.
E es strenguda e comfortada segon le mes en xxviii dias, e alcunas veguadas en alcus homes es fayt en mens de temps de aquel.
