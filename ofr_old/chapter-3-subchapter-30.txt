dou desaluement de l’eschinee dou dos  
Quant l’eschinee dou dos ou dou col est desaluee, ou il en i a plusors desaluees, si n’i a point de cure, car li mors haste le malaide.  
Et li signes si est que li egestions saut fuer sens volunteit, ne ne la puet tenir, et maintes fois sont mollifiez aucun membre, ou les .ij. cuixes ou li dui bras ou .j.  
Et maintes fois se muet li eschinee a iiij. pars; celle qui se muet au derrier si est apelee «gilbositez»:  
li cure si est que tu rewarde se li gilbositez est venue d’enfance: si n’i ait point de cure ne de sanation dou tot.  
Et celle que vient de cheoir ou de percussions ou de semblans choses, dirent li ancien manieres de cures par grans paroles, ou il n’a mie en toutes grant profit;  
mais je l’ai abregiet selonc mon entention, et ai formez estrumens en diverses manieres.  
Je dis que en la gilbositeit que vient au pis devant, nen a engien ne santeit;  
et ausi cele que vient droitement en .ij. costez, et ne puet on curer fuers que celi proprement qui vient au dos, si com je dis;  
et est que li malaides soit estendus sus sa faice en .i. leu igal, et ait de l’estrain desoz lui, qu’il ne se blece;  
puis fiche .i. tison au chief en terre forment, et .i. autre as piez, et lie un liien pardesoz les asseles dou malaide, et .i. autre as hainches, et as genous, et as chevilles;  
et dui ministre saichent les liiens, li uns au chief et li autres as piez, parmi les .ij. tisons;  
et soient bien fermez, li tison si com nos avons dit, et li mires mette ses paumes sus l’espinee forment, tant qu’ele reviegne.  
Et s’elle ne revient par ceste cure, si pren une tauble de .iij. bras de lonc, et chevé desoz la paroit, et li malaides soit en costé, et boute le chief de la tauble desoz la paroit, puis met le mileu de la tauble sus l’espinee;  
et mette li mires ses piez sus l’autre chief de la tauble, et presse bien, tant qu’il reviegne au leu; et se tu vues, si le fai au tornet qui torne a la main.  
Et est que tu fiches .ij. tisons au chief dou malaide d’un bras de grant, et devers les piez .ij. autres, et ait entre chescun tison, desoure et desoz, une paume d’espaice de lonc;  
et ait en chescun tison .i. pertus, ou li tornet corre, et soient li tison fermement en terre, si qu’il ne se muevent; et entre chescuns .ij. tisons ait .i. tison tornant, sor coi li liien tornent, et ait en .ij. tornans .ij. petis tisons d’une paume de lonc, por torner le tornet;  
et puis lie lou lien qui est parmi les asseles au tornet devers le chief, et l’autre liien devers les piez a l’autre tornet, et chescuns des ministres torne son tornet a tout le liien, et li maistres mette l’espinee igal si com nos avons dit.  
Et quant elle est igalz, si met sus emplaustre desiccatif avec abun d’uef, et puis les estoupes, et puis l’estele d’une tablete de .iij. dois de lonc, que porpreigne lou leu de la gilbositeit et la partie de l’espondile sainne, puis le lie d’un liien, si com nos avons dit, et use li malaides de norrissement subtil, tant qu’il soit sanez;  
et s’aucune chose vient en la fin de la santez, si covient aministrer medicines amollissans et asouajans, avec l’estele que nos avons dit ci devant; et aucune fois i aministre on une piece de plonc,  
et aucune fois vient li apparance en la derriere spondile dou dos, et cuide on que ce soit dislocations; et c’est li os qui apert, por coi on n’i doit mie avoir presumption: par aventure feroit venir la mort.  
