dou membre qui est foibles aprés la garison
Quant li brisure de l’os est restoree, et demoure aprés li membres foibles et subtilz, si avient por mout de causes:
de coi l’une est por ceu qu’il fut liiez trop estroit, et ne fut mie liiez si com il covenoit;
ou por ceu qu’il i ot trop de liiens, et ne pooit venir li norrissemens au membre;
ou por multitude d’arosement;
ou por trop grans movements, ne mie en son houre;
ou por ceu qu’il a poc de sanc en son cors, si est foibles.
Et li cure si est que tu faices mengier le malaide, et faire le cors tendre, tant que li sans soit multipliiez en lui;
et li aministre bain, et li done joie et liesce;
puis met poix sus le membre, si que li poix atraie a li grant norrissement, et l’arose sovent d’aigue tede, tant que li norrissement corre au membre;
et reviegne a sa figure natureil.
