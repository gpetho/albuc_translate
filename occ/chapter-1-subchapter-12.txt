 Capitol .xii.
De cauterisacio de aygua descendent en le huel.
 Quan a tu es declarat le comensament de aygua en le huel per les senhals les quals yeu he ditz en la divisio, lahoras comensa e dona en beure al malaute aquo que mondifique le cap de lu, e guarda aquel de totas humiditatz.
E fay aquel suzar en banh en degu per alcus jorns.
E aprop comanda a lu que raza le sieu cap, e cauteriza aquel am cauteri en le mieg loc del cap; e aprop cauteriza aquel am dos cauteris sobre dos templas si es le comensament de ysement de aygua en dos huels, o de la un latz si es comensamen de lâ€™aygua en un huel.
Incideys am cauteri totas las venas e arcerias las quals so dejos la codena; e sian les cauteris en aquela lonh en la latitut de las templas.
E guarda te de fluxs de sanc quan es cauterizat; e si veses de lu fluxs de sanc, osta le am alcuna medicina, la qual es a tu possible.
E yeu vindre am savieza la qual es en extraccio de arcerias e am abscizio de aquelas e cautela de fluxs de sanc.
E alcunas vetz es cauterizat en le cervitz dejos dos osses am dos cauteris dererament produzitz.
