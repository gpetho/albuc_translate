li dislocation de la main
Li jointure de la main desalue, et li revenue est legiere, plus que les autres jointures.
Toutevoie, il la covient ramener au leu hastanment, en l’oure meisme qu’ele est desaluee, ainsois que li leus soit enflez, ou qu’il i viegne aposteme chaut.
Et li ramenemens si est que tu mettes la main malaide sus une tauble, et estende li ministres la main, et li mires la mette igal, ensi que il mette sa paume sus l’aparance de la jointure, et la boute tant qu’elle reviegne.
Toutevoie, il covient que vos regardez s’il est bien a leu;
adonc mette li malaides lou dos de sa main sus une tauble a l’estension et au ramenement.
Et se li dislocations est au dos de la main, si mette li malaides son dos de sa main sus la tauble, et li mires mette sa main sus cele apparance de la jointure.
S’elle revient maintenant, c’est bien.
Se ce non, si l’estrain d’emplaustres apaisans apostemes chaus, et lou laisse ensi sens rencomencier.
Et s’il ne le puet soffrir, et tu ne la pues mettre au leu aprés aucuns jors, si demore li jointure torte;
et ne nuist niant au malaide fuer que tant que li mains est amoillie, et ne puet estraindre aucune chose a tout:
adonc saiches que li nerf sont copez, ou li artere;
si n’i a autre engien fuer que d’estraindre par cautere delez le cas, et par aventure n’i vaut autre chose.
Et quant li mains est au leu, si met sus l’emplaustre que nos avons dit, puis l’estrain et le laisse V jors, puis le deslie et laisse ensi.
Et s’il ne la puet bien movoir, et il i a aucune grieteit, si la moille d’aigue chaude, et le frote tant qu’il soit sanez.
