Â¶ De Castratione.
Caput LXIX.
Scias, quod Castratio in lege nostra excommunicata est: et propter illud liceret mihi, ut non rememorarer eius in libro meo isto: et non est necessaria rememoratio eius, nisi propter duos modos.
Quorum unus est, ut sit illud in scientia medici quando interrogatur de ea: et ut sciat curationem eius cui accidit.
Et modus alter est, quod nos multotiens indigemus castratione quorundam animalium, propter iuuamenta nostra per illud, sicut arietum, hyrcorum, et gattorum, et similium ex animalibus.
Dico ergo, quod Castratio fit secundum duos modos.
Aut per attritionem.
Aut per fissuram, et sectionem.
In illa autem quae fit per attritionem, uia operationis est: quod nos faciamus sedere animal in aqua calida, donec mollificentur testiculi eius, et leniantur, et pendeant: deinde attere eos manu tua, donec resoluantur et non appareant sub tactu.
In castratione autem per fissuram et sectionem, oportet ut teneas animal, et premas cutem testiculorum eius cum manu sinistra.
Deinde liga suspensorium, et seca super omne ouum sectione una, donec quando procedunt duo oua: tunc incide ea postquam excoriaueris utrumque, et non dimittas super ea ex sifaket aliquid praeter sifac subtile, quod est super uasa.
Et iste modus castrationis est melior eo qui fit per attritonem: quoniam attritio fortasse relinquit aliquid ex testiculis, quare desiderat animal coitum.
Deinde cura uulnus, donec sanetur.
