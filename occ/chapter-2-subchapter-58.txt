 Capitol .lviii.
De curacio de urina retenguda en la vesiqua.
 Retencio de urina en la vesica es fayta per oppulacio fayta per peyra o per sanc congilat, o per poyre o per carnada, e semblantz ad aquels de aquo que havem dit de las manieyras de curacio en la divisio.
E si no es dissolvuda la urina, e veses retencio de lu esser per peyra le qual ja es en le col de la vesica, lahoras cove que le malaute sia encorbat sobre les sieus denolhs.
E aprop conponeys les pes de aquel sobre le sieu dos e extendas le sieu ventre de la partida pus desus del sieu dos, e le malaute estrengua le sieu ale tant quant es a lu possible.
Donc lahoras le col de la vesica es costreyt ha espulsio de la peyra a las partidas detras, per que la urina es absolta.
E si no es dissolvuda am aquo que havem dit he vehement es fayta la causa sobre le malaute, lahoras cove que aministres extraccio de lu am instrument le qual es apelat siringua, del qual aquesta es la forma: Sia de argent e sia subtil leon conquau, ayssi cum canula de pena de ausel am subtilitat de ray lonc en similitut dâ€™un palm e mig, al qual sia cana subtil en le cap de lu.
E la manieyra del eyssiment de la urina per aquel es que prenguas le fiel doblat e lies en la extramitat de lu lana o coto per bona liadura; e entrometas las extramitatz del fiel en la partida dejos de la ciringua, e inscideys am las forfexs si superflueys alcuna causa de la lana, mays intromet la en la canula am vehemencia E aprop enongeys la ciringua am boder e am album de huou.
E fay cezer le malaute sobre la selha, e embroca la vesiqua de lu e la vergua am olis umitz, e oli de oliva e ayguaros.
E aprop entromet la ciringua am facilitat entro que pervengua a la razit de la vergua; e aprop dobla la vergua desus a la partida del embelic; e aprop empelleys la ciringua dintz aquela; e aprop empelleys aquela entro que pervengua a la vesica, e aquela centa le malaute esser pervenguda a la causa vuoda, e no es fayt asso segon aquest orde, sino le meat en le qual va a tortuositat.
E aprop exten le fiel am la lana petit a petit, quar la urina siec la lana.
Aprop extratz aquela e fay per curacio urina, e usa ciringua, no cesses fer aquo e usa ciringua entro que sia evacuada la vesica e le malaute atrobe alleviacio.
