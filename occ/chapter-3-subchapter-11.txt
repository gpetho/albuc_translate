 Capitol .xi.
De restauracio de la fractura del adjutori.
 Adjutori es aquo que es entre le coyde entro al cap de la spalla.
E si es trencat, lahoras la restauracio de lu es en una de doas manieyras, de las quals es la una que tu prenguas fust pla de migiera groceza segon aquesta forma:
 E sian liatz en doas extremitatz dos liamentz, e aprop sia suspendut del loc elevat.
E segua le malaute sobre una sezela; e aprop gieta fora le sieu bras trencat sobre le fust entro que pervengua al titillic de lu en le mieg loc del qual sia annexa la curvitat del fust.
E aprop suspen sobre aquel alcuna causa greu, o·l minestre extenda aquel a las partidas dejos; e aprop le metge eque la fractura am las sieuas mas ensemps, entro que la fractura retorne segon que cove.
E l’autra manieyra es que·l malaute sia ressupinat sobre la sieua cervitz e suspen la ma del col de lu am liament; e aprop comanda a dos ministres que la un de lor tengua aquo que es desobre la fractura am las suas mas; e l’autre tengua le pus dejos de lu; e quascu de lor extenda a la sua partida.
E si voles que la extencio sia pus fort, lahoras tu strenh sobre la fractura am liament e sobre aquela am autre liament, e quascu dels dos ministres extendan a doas suas partidas.
E donc si la fractura es propinquada a la extremitat del muscle, lahoras cove que sia pausat la mitat del liament sobre le citillic e l’autre dejos la fractura deves le coyde.
E semblantment si la fractura es propdana al coyde, lahoras cove que sia pausat le liament sobre aquel loc e sobre aquel coyde.
Enguala aquela am facilitat e ses trebal, e aprop quant sira engualada segon que cove e es applicada per bona applicacio, lahoras strenh aquela si no accideys apostema caut.
Mays si accideys apostema caut, lahoras layssa la strictura entro al vii dia, e pausa sobre lu lana sutza enbeguda en vi agre e oli rozat entro que repause le apostema, e lahoras tu stren aquela.
 E la manieyra de strenher aquela es que pauses emplastre sobre la fractura, e aprop pausa envolopament de drap nau sobre le emplastre; e aprop ajuste le bras sobre aquel adjutori, e pause la sua ma uberta sobre le sieu muscle.
E pausa le drap e strenh sobre le adjutori le bras per so que·l bras sia en loc de stelhas, si no prohibeys de aquo alcuna causa del os trencat.
E lahoras usa de stelhas.
E es que pauses sobre la fractura aquela stela que sia pus lada e pus fort de las autras stelas; e pausa entre quascuna stela la latitut del dit, e sia la longitut de las stelas segon la trencadura am addicio de tres ditz de tota partida.
E aprop strenh sobre las stelas am la strictura la qual he dita al comensament del capitol.
E es que la tua strictura sobre le loc de la fractura sia pus streyt.
E quant pus es alonguada la fractura sia la strictura menor.
E donc si vezes le situament de las stelas e la strictura ayssi cum havem dit en la hora en la qual restauras le membre al sieu assituament, lahoras tu fay.
E si temes apostema caut, lahoras tu layssa la strictura e las stelas entro al dia vii ayssi cum havem dit.
E aprop considera le liament en totas partidas per tres dias per so que no accida en le loc pruziment o imflacio; o es prohibida la vianda pervenir al membre per disposicio de superfluitat de strictura; e donc rectifiqua tot aquo segon que havem dit.
Mays si tu yest sobre confizanssa que no accida alcuna causa de aquo, lahoras no deslias la liguadura sino aprop tres dias o mays.
 E sia la sua dormicio del malaute sobre le sieu dos, e las sieuas mas sian sobre le stomac.
E pausa sobre le adjutori cocena plena de lana engualment, e considera en tota hora de la nueyt o del dia que no sia deliada ni dissolta la figura del membre trencat, o que sia le liament mollificat, donc rectifica aquo tot am la tua vertut.
E pausa la vianda del malaute segon le orde le qual havem denant mes, enayssi que la vianda sia subtil en le comensament entro que es comensat strenher; e lahoras cove que egrossas la vianda de lu.
Quar de constuma del adjutori e de la camba de lu es que sian strengutz en xl dias; e lahoras cove que sian desliatz e sia administrat banh e sia medicat am enguentz los quals rectifican aquel.
E si la fractura es layha atrita, lahoras tu no deslies de aquela le liament e las stelhas entro a l dias o entro a dos meses.
