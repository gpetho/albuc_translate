O vos, tres chiers filz, je vos ai acomplit cest livre qui est li derriens de la science de medicine ensamble l’emplissement de lui, et ai fait la fin per ses expositions et par ses declarations.
Et m’est venu en vision que je le vos acomplisse avec cest traitier, qui est partie de l’uevre de mains, c’est a savoir «cyrurgie».
Et por ceu que l’uevre de mains est fortraite en nostre region et est etraingie dou tout en tout, si est perie li science et decopee, et n’est riens demorez de li fuers que les petites descriptions en livres des anciens que les mains ont muees.
Et de ceu est venue li error et li vanitez, et sont closes les ententions et est aloignie li science.
Or me semble que je la vuel vivifier ensamble l’ordination de cest traitier selonc la voie d’exposition et de declaration et de l’abreviation; et venrai ensamble les formes des ferremens de cautere, et des autres estrumens de l’uevre avec l’ajostement de la declaration et de preparation de li, sicom il est mestier.
Et por la raison de ceu que nuls boins maistres de mains n’est trovez en nostre tens, est li ars de medicine eslongié.
Et covient celui qui s’en entremet sormonter en la science d’anathomie, si com Galiens dit, tant qu’il saiche la juement des menbres, et les formes et les conjunctions et les separations d’aus, et aient connissance des osses et des nerf et des brais et le nombre d’ous, et le demenement et des voines movans et des reposans, et dou leu de lor issue.
Et por ceu dist Ypocras que li nons avec le non est mout, et avec l’uevre est poc; et meismement en l’art de main.
Nos vos disons en l’introite de cest livre que qui n’est conissans des choses devant dites, si se gart qu’il ne chiece en error et qu’il n’ocie les homes; ensi que j’ai veut maintes fois plusors de ces qui s’entremettent de ceste science et si s’abandonent sen science et sens experiment.
Car je vis un fol mire qui copa I apostume de scrophules ou col d’une femme, et copa les arteres dou col; por coi tant de sanc issit hors que li femme cheit morte entre ses mains.
Et vis I autre mire qui traït une piere d’un home d’eaige, et li piere estoit grans; si emporta avec li une piece de la vessie, et fut mors li hons dedens III jors.
Et je i avoie ja esteit apelez por lou traire, et vis la disposition dou malaide et la grandor de la piere, et soi bien s’on lou tailloit il en morroit.
Et vis I autre mire qui prist en cure I duc de nostre terre qui avoit la jambe brisie, et avec la briseure ot plaie; et li mires plains d’ignorance estraint la brisure sus la plaie as esteles par fort lieure, et ne lassa a la plaie point de xalain, et le lassa ensi I termine; et li comanda qu’il ne la desliast mie; et demora ensi que li jambe fut toute enflee et li piez et vint a perdition.
Je fuis apelez por venir a lui, et me hastai por venir deslier la jambe; et quant je l’oi desloie si fut em pais et ne sentit point de dolor.
Mais toute voie li corruptions estoit ja confermee ou membre, et ne la poi saner; et ne cessa li corrution d’aler par le membre tant que li membres fut dou tout perdus.
Et vis I autre mire qui effondra I apostume enchancreit, et puis enflama per le malice de sa signorie.
Car chancre, quant il est purs d’umor melancolique, ne covient mie qu’on i(l) touche de fer s’il n’est en teil leu c’on puisse toute oster ce que est corrumpus.
Et por ceu, treschier filz, vos est besoig que vos sachiez que oevre de mains est devisee en II divisions: c’est asavoir, huevre ou il a peril en plusors dispositions; et je mostrerai en chescun leu de cest livre ou il a paour et peril.
Por coi il est besoig que vos vos en gardez, si que li fol mire ne puissent mal parler de vos Si prenez vos armes en cusenson, et entreprenez vos malaides legierement et fermement, et usez de la millor voie si que per la graice de Deu vos venez a salut et soiez loez; et lassiez les maladies espoantables de grief saniteit; et ostez vos armes de ceu que vos fait douter, et aiez foit en vos si que vos puissiez venir de cestui monde a l’autre de gloire.
Galiens dist en aucuns de ses amonestemens: «Ne prenez mie en cure male maladie, que vos ne soiez apelez fol mire.
» J’ai deviseit cest traitier selonc III chapitres.
Li premiers chapitres est des cauteres de feu et dé cauteres de medicine ague, et est li chapitres ordenez de lou chief jusques as piez; et des formes des estrumens, et des ferremens de cautere, et de tout ceu qui est necessaire en l’ueuvre.
Li secons chapitres si est de taillier et de percier, et des ventouses et des plaies, et des estractions des saiettes, et des semblans choses; et est li chapitres ordenez et les formes des estrumens.
Li tiers chapitres est de restorer les dislocations et des torcions, et des semblans choses; et est ordeneiz des lou chief jusc’as piez, et des formes des estrumens.
