 Capitol .xi.
De cauterizacio de melencolia.
 Quan las causas de melencolia so humiditatz corrompudas e flacma gros, lahoras cauteriza aquel am les cauteris les quals havem ditz en le havent paralisi.
E si la causa de melencolia es superfluitat declinant a melencolia, e le cors del malaute es humit, lahoras da ha beure aquo que mundifica le cervel de lu segon aquo que ha precedut en la divisio.
E aprop ras le cap del malaute, e aprop fay tortora decentment fayta de li sobre le cercle, e aprop depausa aquela en le mieg loc del cap.
E le malaute sia sesent cayrat, e sia tengut de tota partida.
E aprop pausa liniment; et es pus digne de boder antic de ovelhas.
E escalfa aquel sobre le foc per calefaccio temprada per mesura, le qual le dit sufferta quan es mes en lu.
E aprop vuoâ€™ aquel en le mieg loc del cap de lu en le cercle, e leysa lu entro que sia enfregidat.
E fay aquo am le malaute en tota semmana una veguada, am le autre regiment de lu bo entro que sia sanat; o si vols, cauteriza aquel fazen petitz puntz segon lo mays de lu, sino que tenguas la ma am un cauteri ayssi ordenat: aquesta es specia de cauteri la qual humecta le cervel am equalitat.
E aprop pausa aquel coto enbegut en boder o en grays de gualina.
