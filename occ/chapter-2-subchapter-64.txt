 Capitol .lxiv.
De la curacio de hernia que es de vitz.
 Vit es apostema envolut per alcuna envolucio semblant a broto am mollificacio dels testiculs, e es fayt dificil movement exercitiu e deambulacio sobre le malaute.
E en la curacio de aquesta malautia es per temor per aquo del qual es precedida rememoracio.
Empero cove que diguam opperacio en aquela segon que fero les primiers.
E dic que cove que fassas sezer le malaute sobre una cezelha elevada; e aprop enpelleys le suspensori dels testiculs a las partidas dejos; e aprop te la codena dels genetius am les tieus ditz am les baysels que so probdas a la vergua; e tengua aquels autre ministre que tu, e extenda aquels am extencio vehement.
E aprop inscideys am spatum lat agut per seccio traversa en le dreyt dels vaysels entro que sian les vayssels descubertz.
E aprop excorja de tota partida ayssi quo a tu havem dit en extraccio de arceria las quals so en las templas.
E aprop fica en aquelas un’agulha en la qual sia fiel doble, e lia aquel en le primier del locs en les quals accideys vit, e lia aquel autra veguada en le derier de lor.
E aprop inscideys aquels en le mieg loc per seccio dreyta segon la longuesa del cos, e extratz aquo que es agreguat de las humiditatz fetulentas e corruptas.
E aprop cura la plagua am curacio de las autras plaguas en las quals vols sania esser engendrada per so que caian les vaysels les quals noyreysso un de dos genetius, quar no es mal per aquo.
Mays si accideys vit a totz les bayssels, lahoras cove que·ls testicols sian extragutz o que les testicols per aquo se cequo am les vayssels, per que sia privat de tot nutriment per la inscizio dels vayssels, e que sian estaborits, o que cequo per so que no sia juvament am aquels.
