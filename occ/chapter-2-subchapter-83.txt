 De forma dels instrumentz que so aministratz a dar cristeri.
 Alcunas veguadas es fayt cristeri de argent o de lato o de eram fondut o malleat; e alcunas veguadas es fayt de aquels instrumentz petit e gran segon aquels als quals so aministratz, quar aquel que es aministrat en la curacio dels petitz enfants sia petit; e de aquel dels quals los culs son freuls o doloyrozes, les cristeris de aquels sian petitz.
 La forma de cristeri gran e pauc:
 Le cap de la canula de lu desus en le qual es liada la borsa sia ampla segon aquesta manieyra; e sia a lu distinacio la on la borsa es liada ayssi cum vezes.
E la extremitat de lu pus dejus, la qual es entromesa en le cul, sia sorda (so es no-uberta) mot leon, atrasent a subtilita; e en la un del latz de lu sian dos traucs, e en l’autre costat un trauc, e sia la amplesa del trauc segon la groseza dels rays e pus gros un petit.
E sia la borsa en la qual sian pausadas las medicinas de vesica de bestia o de pel de ovelha, e la razit de lu sia un palm.
E sia perforada per motz traucs ayssi cum es revolvuda; e si l’espazi le qual es entre les traucs la grossetut del dit.
E aprop entromet en aquels traucs fiel fort de fiel cru le qual sia de detz fiels, o enviro aquels; e ajusta am aquel la borsa; e quan es pausada en lu la borsa, sia streyt en le cap del cristeri entre dos distingentz am fort costriccio, e aprop cristeriza am aquel quascun trauc: Mays la qualitat de cristerizar am aquel es que tu omples la borsa de la medicina, que sia escalfada segon la quantitat de la tolleransa del malaute; e guarda te que no sia trop cauda ni trop freja.
E aprop le malaute sia resupinat sobre le sieu dos, e eleva las suas cambas en sus e pausa dejos lu un cuer sobre le qual ja so les homes o un lansol; e aprop unta la extramitat del cauteri am oli o am album de huou o am mucellage de fenugrec o de semblantz; e aprop entromet aquel en le cul am facilitat, e aprop le ministre prengua la borsa e exprema aquel am doas mas e essemps am vehemencia entro que sia evacuat en le budelh tot aquo que es en le cristeri; e aprop extra le cristeri e le malaute leva las suas cambas a la paret.
E si la medicina forsa aquel a eyssiment, tengua le tant quant poyra; e si dorm am aquel per tota una nueyt, es mays derier en juvament.
Mays si tu cristerizas aquel en las malautias de solucio de ventre e l’eyssiment de lu le coyta, lahoras tu itera le cauteri entro que sia sanat.
E si en le cul so emorroydas o apostemas ledens, lahoras sia le cristeri mot subtil e leon, dels cristeris am les quals les enfantz so criterisatz.
