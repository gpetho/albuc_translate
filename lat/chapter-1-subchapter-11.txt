Â¶ De modo cauterizandi in Melancholia.
Caput XII.
Quando caussa melancholiae sunt humiditates corruptae, et phlegma grossum, tunc cauteriza ipsum Cauteriis, quae diximus in habente paralisim.
Et si caussa melancholiae est superfluitas decliuis ad melancholiam, et est corpus infirmi humectum, tunc da ei in potu quod mundificet cerebrum eius, secundum quod praecessit in diuisione: deinde rade caput infirmi, et fac postea tortellam decenter factam ex lino, sicut circulum.
Deinde pone ipsam in medio capitis: et infirmus sedens quadratus teneatur ab omni parte.
Deinde praesenta linimentum.
Et est dignius ex butyro ouium antiquo.
Et calefac ipsum super ignem calefactione temperata mensura, quam toleret digitus, quando intromittitur in ipsum.
Deinde euacua ipsum in medio capitis eius in circulo, et dimitte ipsum donec infrigidetur.
Fac illud infirmo omni hebdomada semel, cum reliquo regimine eius bono, donec sanetur.
Aut si uis, cauteriza ipsum faciendo puncta parua plurimum eius, praeter quod teneas manum cum cauterio: imo sit odorando.
Haec enim species cauterii humectat cerebrum cum qualitate.
Deinde pone super ipsum cotum imbibitum in butyro, aut adipe gallinae.
