Quant il a apostume au foie, et tu vues savoir s’il est en la char dou foie ou en la toile:
s’il est en la char, se sent li malaides dolor ne mie trop fort;
et s’il est en la toile, si sent dolor forsenee.
Et lors quant ceste cure desoit les mires, si covient que li malaides soit sovinez sus sa teste;
et puis seigne d’enche le leu ou li apostumes est, et puis chaufe le cautere qui est semblans au rais, de coi ci est li forme:
Et cauterize I cautere tant que li keurs soit ars, et viegne jusc’a syphac, tant que li porreture soit toute fuers;
aprés la cure selonc la cure des essues tant qu’il soit sanez;
et ne covient mie que de cest cautere use nuls fuers que cil qui ait estudieit longement en l’art de medicine, et par cui mains cestes maladies ont corrut aucune fois.
Adonques puet il hardiement ovrer, et toutevoies il me semble que mues vaut li laissier.
