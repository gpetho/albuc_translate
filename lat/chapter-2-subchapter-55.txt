Â¶ De cura infantium qui nascuntur locis urinae eorum non perforatis.
Caput LV.
Quando egreditur aliquis infantium ex uentre matris suae, et caput mutonis eius est non perforatum, aut est foramen strictum, aut in non suo loco.
Oportet ergo succurrere cum perforatione eius statim cum nascitur cum Spatumili subtili ualde, secundum hanc formam.
Deinde pone in foramine clauum subtilem ex plumbo, et liga ipsum: et tene ipsum tribus diebus, aut quatuor.
Quando ergo uult urinam emittere, remoueatur, et mingat.
Deinde reduc ipsum.
Et si tu non ponis plumbum, iam possibile est, ut urina quae incedit super locum, non permittat ipsum claudi.
Ille autem cuius foramen est strictum, medicatur cum plumbo, sicut diximus, diebus multis, donec amplificetur.
Illi autem in quibus est foramen in non suo loco, laeduntur.
Quod est, quia ex eis qui nascitur, foramen est apud finem capitis uirgae: quare non potest mingere ad anteriora, donec eleuat uirgam manu sua ad superiora.
Neque est ei generatio, propterea, quod sperma non potest peruenire ad matricem secundum rectitudinem: et est aegritudo foeda ualde.
Et modus operationis in illo est, ut resupinetur infirmus super dorsum suum.
Deinde extende caput uirgae eius manu tua sinistra extensione uehementi, et incide caput capitis uirgae ex loco priapi, cum acumine, aut spatumili acuto: sicut est incisio calami, aut sicut tu radis aliquid, ut medium eius ueniat simile capiti uirgae: et ut cadat foramen in medio secundum quod oportet.
Et caue tibi apud operationem tuam a fluxu sanguinis.
Multotiens enim accidit illud.
Oppone ergo ei cum eo quod abscindit sanguinem, et cura uulnus, donec sanetur.
