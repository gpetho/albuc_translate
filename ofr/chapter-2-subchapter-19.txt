de la fistule de l’oil
Li mire si nomment «arissati» fistule: quant tu la cures per cautere et par medicine ague ardant selonc ceu que j’ai devant dit, et elle n’est mie sanee, si est engien en li que tu fendes sus l’aposteme, lai ou il doit meurer, et trai toute la moistor que i est, tant que li os soit descovers.
Et quant li os iert descovers, et tu verras la corruption et la noiror, si la reis a tout l’estrument de coi ci est li forme; et est apelez «aspre chief», et soit fait de feir inde a .i. chief reont, et soit pointoiez si com une lime si com il est en la presente forme:
Et met sus lou leu de l’os corrumput, puis le torne entre tes dois, et presse ta main un poc tant que tu saiches que celle corruption est rese; et fai ceu aucune fois, puis restoure lou leu de medicines exiccatives.
se li leus est soudez, et char i naist, et li cors de la bowe est soudez, et remaint ensi xl. jors, et il ne renovele et n’est mie apostemez, et accidens mavais n’i vient, saiches qu’il est sanez; se ceu non, si n’i a autre engien que de ramener la fistule au pertus dou neif selonc ceste forme: et est que tu descuevre de l’os la seconde fois par fer, et par medicines agues, et quant il iert descovers si prent .i. foret selonc ceste forme, et soit li chiés de fer a .iij. angles, et li fust soit atenuis jusc’a chief si com tu vois ci:
puis le met sus l’os delez lou larmier, et esloigne ta main de l’oil .i. poc, puis torne a tot le foret tant qu’il perce l’os et le sent li malaides par ceu que li vens en ist s’il tient sa main sus son neif; et puis restoure lou leu de medicines seches, si com je t’ai ensigniet, et quant li char naist et endurcist li leus, si vait li matiere au neif; si est plus legiere chose au malaide.
