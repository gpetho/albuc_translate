De serratura Dentium eminentium super alios.
Caput XXXII.
Quando Dentes eminent non secundum cursum suum naturalem, foeda fit per illud forma: et praecipue quando accidit illud in mulieribus, et puellis, scilicet uenalibus.
Oportet ergo ut consideres.
Nam si dens est natus post dentem alium, et non locatur, uel est possibilis eius serratura, neque limatura ipsius: tunc eradica ipsum: et si est annexus cum dente alio, tunc incide ipsum cum isto instrumento, cuius haec est forma.
Est simile rostro paruo, et fit ex ferro indo, acutae extremitatis ualde.
Et sit incisio tua qua ipsum incidis in diebus multis, et propter duriciem dentis, et ut non commoueatur alius ex dentibus.
Si autem est eminens expositus limaturae suae: tunc lima ipsum cum lima ex indo, cuius forma est haec.
Sit totum ex indo, et manubrium eius minutorum punctorum ualdae, sicut lima cum qua fiunt acus: cum quo limetur dens paulatim in diebus multis cum facilitate, ut non commoueatur dens, et cadat: deinde leni ipsum, in fine rade ipsum cum quibusdam rasoriis.
Quod si est dens, ex quo frangatur pars, et laedit linguam: tunc oportet ut limes eum etiam, donec auferatur asperitas illius fractionis, et aequetur: et applanetur, et non laedat linguam, neque corrumpat sermonem.
