de l’aposteme de l’ungle
Panarice est un aposteme que naist desoz l’ungle dou pouchiet de la main,
ou dou piet, ou par aventure naist en autres dois;
et quant il est envielliez, et on n’i prent garde, si i vient .i. aposteme chaus,
et corront et giete bowe tant qu’elle corront la racine de l’ungle, et par aventure la corront toute;
et vient li corrosions jusc’a l’os, tant qu’il i vient dolor puant, et est li chiés dou doi larges, et est li color fuxe.
Quant tu le cures si com nos avons dit en la division, et li cure ne profite mie,
si covient que tu copes a i. fer toute la superfluiteit qui est demoree de l’ungle,
puis cauterize la plaie aprés.
Li cauteres est mout grans aide se li os est sains, et li ungle est sainne;
et se li ungle apresse la char ens, et l’encomence a poindre, et la blece,
si covient que tu mettes lou rait desoz l’ungle que point la char,
et la boute en haut, et cope celi char subtilment et legierement,
et met sus le remenant de la char medicines ardans et corrosives por oster tout;
puis le cure d’oignemens tant qu’il soit sanez.
Et se li corrosion est en l’os, si le cope, et trai fuer, car tant com li os corrumpus i est, si ne puet saner;
et se tu vois le doi corrumpre, si le cope en .i. des nous si com il est devant dit,
puis le cure tant qu’il soit sanez;
et s’il est ferus, et boutez, et il sent grant dolor, si covient que tu le sainnes premier;
puis cope l’ungle dou spatumile agut en taillant de travers desus,
et warde que li taille ne viegne jusc’a la char qui est desoz l’ungle, car li malaides sentiroit trop grant dolor;
et s’il avient, si met chose sus qui apaise.
la dolor dou sourdoit de la main
Li dois ajostez qui naist en mains d’aucuns homes par aventure est toz charnus,
et par aventure i a teil ou il a osses, et aucune fois i a ungle,
et aucun d’aus naissent en la racine de la jointure, ou li naissance est en aucuns nous des dois.
Cil qui naist en aucune nout dou doi ne se muet,
et cil qui naist a la jointure dou doi, par aventure se muet;
la taille de celui qui est charnus si est legiere, en teil maniere:
taille le en sa racine d’un large spatumile.
Cil qui naist en la racine de la jointure si est grief a curer: si te tien dou coper.
En celui qui naist ou doit au derrien nout, si covient que tu copes premier la char reondement jusc’a l’os,
puis cope l’os a une soie convenable a ceu, puis le cure tant qu’il soit sanez.
Li soudemens que vient as dois ensamble vient par naissance, ou par soudement de plaie, ou par arsure de feu, ou par semblans choses.
Si couvient que tu copes celle soudeure, si que li doit repairent selonc lor formes naturelz;
puis met entre dous tentes ou drapelz moilliez en oile roset, qu’il ne se soudent;
ou tu met entre dous pieces de plonc subtilz, tant que li leus soit soudez, si com il covient.
Se soudemens vient a aucun de ses dois avec la paume, si cope celle sodure si com il covient.
