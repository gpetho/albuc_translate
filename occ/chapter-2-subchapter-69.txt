 Capitol .lxix.
De castracio.
 Sapias que castratio en nostre ley es excomengada, mays per causa es legut a mi que·m remembre de lu en aquest libre; e no es necessaria la rememoracio de lu sino per doas manieyras, de las quals es la una per so que aquo sia en la sciensa del metge quan es enterroguat de aquela, que sapia la curacio de lu al qual accideys; e l’autra manieyra es que nos motas vetz havem necessitat de castracio de autras bestias per les juvamentz nostres per aquelas, ayssi cum de motos, e de bocs, e de porcs, e de semblantz a las bestias.
 E donc dic que castracio es fayta en dos manieyras: o per atrissio, o per fissura a seccio.
Mays en aquela que es fayta per atrissio, la via de la opera es que nos fassam cezer la bestia en aygua cauda entro que·ls genetius de lu sian mollificatz e sian linhitz e que pendan.
E aprop pren aquels am la tua ma entro que sian resols e no apparescan dejos le tocament.
Mays en castracio fayta per fissura e seccio, cove que tu tenguas la bestia e premas la codena dels testicols de lu am la ma senestra.
E aprop lia le suspensori, e inscideys sobre quascun huou am una seccio entro que dos huous proceseysso.
E aprop inscideys aquels pus que auras quascu excorjat.
E no leysses sobre aquels del ciphac alcuna causa, sino le ciphac subtil le qual es sobre les vazes.
E aquesta manieyra de castracio es milhor la qual es fayta per atrissio, quar atrissio fort leu layssa alcuna causa dels testicols per que la bestia desira coyt.
E aprop cura la plagua entro que sia sanada.
