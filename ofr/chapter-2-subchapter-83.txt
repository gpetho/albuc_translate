de la forme dou clistere
Aucune fois fait on clistere d’argent ou d’archaut, ou d’arain fondut ou mailliet;
et aucune fois fait on de ces estrumens petis et grans, selonc ces a cui il sont amenistrez.
Cil donques c’on amenistre en la cure des enfans et qui sont foible et dolorous, sont petis.
Li forme dou clistere petit et grant si est desus large, ou li ventres est liiez selonc ceste maniere:
et i ait une desevrance ou li ventres soit liiez, si com tu vois, et li chiez soit dedens perciez;
et ait a l’un des costez II pertus, et en l’autre I;
et soit li ventres ou om met les medicines d’une vessie de beste ou de parchemin, et soit perciez tout entor de menus pertus, et ait entre chescun pertus I doit d’espaice, puis boute en ces pertus I fil fort de fil crut tort en X ou enqui entor, et assemble le ventre si com est une chievre;
et quant li medicine est dedens, si la lie a l’estrument devant d’un fil fort, puis clisterize;
et c’est li forme dou cercle:
Et soit li medicine ne trop chaude ne trop froide, et oint le chief dou clistere d’oile ou d’aubun d’uef, ou de semblant chose, puis le boute ens legierement;
puis l’espreigne li ministres a ses II mains ensamble, tant qu’il soit toz vuis, puis estrai lou clistere, et lieve li malaides ses jambes a la paroit, et se li medicine vuet issir, si la teigne tant com il puet;
et s’il dort une nuit atot, si est plus grans aide.
Et se tu le clisterizes em maladie de decorrement de ventre, et li medicine se haste d’issir, si le rencomence tant qu’il soit sanez.
Et se li emorroide sont ou fondement, ou aposteme, si soit li clistere ausi subtilz com por I enfant;
et c’est li forme dou clistere subtil sus coi li cuir soit estraint:
