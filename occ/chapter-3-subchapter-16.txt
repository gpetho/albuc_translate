 Capitol .xvi.
De restauracio de la fractura de la camba.
 Sapias que en la camba so dos osses dels quals la un es gros, e es le nompnat per nom de la camba; e l’autra es subtil, e es nompnat focil.
E accideys a quascus de las specias de fractura aquo que accideys als dos osses del bras, e per aquo es fayta restauracio de lu ayssi cum restauracio del bras engualment, e la operacio de lu es una.
E si so trincatz dos osses ensemps, la camba es convertida a totas partidas.
E si es trinquat le os pus subtil, la camba es convertida a las partidas Denant.
E si es trincat le os pus gros, atrobas aquel dejos, e es de aquelas causas que no so a tu ameguadas.
E aprop aministra extencio e equacio e liguacio de las astelas segon aquel engualment.
Mays empero cove, si la fractura de la camba es laja havent motas satagias, que la extencio sia mendre e pus leugiera, e alleuja am la tua vertut.
E en la camba es alcuna causa de operacio sobre le bras, e es quan tu engualas las stelhas e que comples tota la tieua operacio, lahoras tu prendras pessas de fustz de pi le qual es pausat dejos las cauzas las quals so pausades en solies, e so faytas eyssament de brancas de palma; aligeys de aquelas a las quals es petita groceza, e no sia ges de las manudas, e sia la longuesa de aquelas segon la longuesa de la camba, e del denol entro al pus dejos.
E aprop envolopa sobre quascuna drap en doas envolucios segon la longitut de lu, e pausa la una sobre la partida de la camba de la una part e l’autra del autra part, e sian del denol entro al pus bas loc del pe.
E aprop lias las doas stelhas en tres locs de doas extremitatz e al mieg loc, quar am aquesta strectura la camba es prohibida de clinar a la partida dextra e sinistra, e sta per bona stacio.
E ja es aministrat un brasset de fust segon la longuesa de la camba; e sia pausada en lu la camba per so que conserve aquel de movement.
E majorment cove que tu fassas aquo en fractura, e quan am aquela es plagua propriament.
E aprop considera en quascun jorn la camba e studia am aquel per derier studi, e tu le guardes de apostema e de imflacio o de autres causas semblantz; e cum accideys alcuna causa de aquelas, lahoras opausa te a lu am aquo que cove entro que sia sanat.
