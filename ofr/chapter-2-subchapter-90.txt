des vils
Vis sont voinnes grosses envoloupees pleines de superfluitez melancoliouses, que vienent em plusors membres dou cors; et plus avient en jambes de ces qui vont a piet et qui travaillent et portent, que a autres.
Il covient donques que tu li aministres aucune fois espurgement de cole, et puis le saine de la basilique.
Li cure de fer si est selonc II manieres: l’une est c’on les cope, et traie on fuer le sanc noir; et li autre maniere si est que tu lieves la voinne, et la trai toute fuer.
Li taille si est selonc ceste maniere: arose li premier la jambe d’aigue chaude mout fort, tant que li gros sans soit subtiliiez, puis estrain la jambe dou malaide des desus la cuixe jusc’a la partie desoz le genoil; puis cope la voinne en I leu, ou en II ou en III, d’une taille large, puis eslieve et trair fuer le sanc noir a ta main, des l’un chief jusc’a l’autre, tant que tant de sans en isse com li vertus dou malaide puet soffrir; et puis la lie, et li comande qu’il se teigne de viandes enjanrant cole noire; et recomence l’evacuation et la sainie quant les voinnes sont plainnes, et nuist au malaide.
Li alevemens de li est selonc ceste maniere: reis la jambe dou malaide, s’il i a mout de poil, puis le met ou bain, et li arose la jambe d’aigue chaude tant qu’elle deviegne rouge, et enflent les voinnes; et se tu n’as point de baing, si le chaufe au feu, et puis le cope endroit la voinne dou lonc au chief dou genoil, ou en la partie desoz a la cheville; puis aoevre le cuir a l’oncine, et escorche la voinne de chescune part, tant qu’ele apere quant on la sent; et on la voit rouge et noire, et quant elle entre ou cuir si semble ausi com une corde blainche; puis boute le rait desoz, tant qu’ele soit alevee dou cuir, et puis la pent a l’oncine legier, puis le cope en I autre leu ensus III dois; puis escorche le cuir sus la voinne tant qu’ele apere, puis la lieve au rais, si com tu as fait, et la pent a un autre uncine, si com tu as fait premiers; puis cope une autre taille, ou plusors se tu en as mestier, puis la lieve, et la cope au doi dou piet, puis la trai et lieve jusc’a la seconde taille; puis l’estrai de taille en taille, tant qu’elle isse toute fuer, puis la cope; et se tu ne la pues traire et lever, si i boute une aguille a tout I fil fort double, et la lie et la trai, et i boute desoz I rait, et torne ta main d’une part et d’autre, tant qu’il en isse; et garde qu’elle ne cope, car s’elle cope, si ne la puet on traire ne lever, et en vient nuisement au malaide; et quant tu l’as toute traite, si met sor le leu de la plaie laine moillie en vin et en oile roset; et le cure tant qu’il soit sanez.
Et se li vis est contraite et torte et envoloupee ensamble, et ele n’est mie droite, si com nos avons dit, si covient que tu la fendes tortement, mais ne la coper mie; et la trai si com nos avons devant dit.
Li forme dou fer dont on cope la vis si est corbes, et ne trenche mie, qu’il ne cope la voinne; et est de grosse corbeure, car s’il estoit subtilz, si coperoit la voine, mais soit gros si com nos avons dit, et ci est li forme:
