quant li dent lochent
Quant li dent devant lochent, ou par percussion ou par cheoir, et li malaides ne puet presser sus ceu qu’il menjue qu’il ne chient, et tu les as curez de medicines restrignans, et ceu ne vaut;
si les covient restraindre d’un fil d’or, car li filz d’argent devient vert et porrit, mais li ors ne se mue onques;
et soit li filz moiens ne trop gros ne trop menus, selonc la quantiteit de l’espaice entre les dens;
et se tu vues adrecier les dens, si pren lou fil et lou boute double entre les II dens sains, puis met les chiés entre les dens meus, s’il en i a I ou plusors, tant que tu veignes saigement jusc’au dent sain d’autre part;
puis rencomence la coverture jusc’a la partie ou tu encomensas, et estrains ta main subtilment et saigement, tant qu’il ne se mueve point;
et soit ta lieeure a la racine dou dent si qu’il ne puist eschaper.
Puis cope les chiés dou fil a unes tenailles, et les assemble, et les repont entre le dent sain, et le met ensi qu’il ne blece la lengue;
et puis le laisse ensi estroit tant com il puet demorer, et s’il deslie, ou li filz ront, si l’estraint d’un autre fil;
si demorrait et servira ensi tout son tens, et c’est li forme des dens et li figure de l’adrecement des II dens sains, et des II meus, si com tu vois:
Et quant li dent chiet, si lou remet on en son leu, de fres en fres, si com nos avons dit;
et ne s’en entremette mie qui n’est saiges et soffrans, et aucune fois fait on la forme d’un dent d’os de vaiche, et lou met on au leu ou li defaute est, et l’estraint on si com nos avons dit, et demore et sert ensi lonc tens.
