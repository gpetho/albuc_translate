 Capitol .xxxvi.
De cauterizacio de fistolas que son faytas en la natura derie en las partidas de lu.
 Quan la natura no obeziys a la obra la qual havem recomtada en son loc, eÂ·l pacient es espaventat per aquo, sia sanat am cauteri.
Donc quan ad alcun ve fistola en la natura derier, e es antiquada, corro sania de lu e humiditatz corrompudas, e donc aquo que es pus digne que cove es que proes aquela am tenta subtil, e aprop conoys la quantitat de la profunditat de lu am la devant dita tenta.
Aprop igneys le cauteri que es semblant a ray.
E aprop met aquel cauteri ignit en aquesta fistula, e segon la quantitat en la qual intrec la tenta.
E itera sobre aquela le cauteri entro que sian comburitz aquels cors corrumputz tost una veguada o dos o tres, segon la quantitat de la tua necessitat.
E guarda te de combustio de nervi e de vena; o si fistula va al cors de la vesica o al cors del budel, lahoras guarda te de totz aquels locz; e no fassas aquo sino quan la fistula es en loc carnos e cogitas que no es penetrant.
E aprop cura le loc entro que sia sanat.
E si le loc es sigillat, e so abscindidas de lu las materias, e roman ayssi per lonc temps, lahoras sapias que ja es curat entierament.
E si las materias no so de lu ostadas, lahoras sapias que es penetrant o en le preon de lu os corromput, o cays aquo de aquelas causas de las quals vindra rememoracio en son loc.
