de la brisure de l’os de la hainche
Poc avient que li os de la hainche soit brisiez, et s’il avient, si n’avient fuer c’un poc d’amenuisement au chief;
et fent dou lonc, et decline au pardedens, et vient au malaide dolor au leu, et pointure, et enfle ceu que brise.
Et li restoration si est que tu estendes ta main sus, tant que tu soies sus la briseure;
et saiches quelz est li brisure et li figure de li;
et se li brisure est au chief soulement, si met igal cele brisure, tant qu’ele soit a figure natureil.
Et se li brisure est dou lonc, ou elle decline au dedens, si fai gesir le malaide sus son ventre, tant que li restauration de cele brisure te soit aparillie.
Et quant tu l’avras mise igal, si met sus l’emplaustre, puis met sus une estele de fust ou de keur, et estraint la briseure, si qu’ele ne se mueve;
et emple le leu desoz les costes, tant que li lieure soit igalz.
Et comande au malaide k’il dorme sus son costeit sain, ou sus son dos.
Et se apostemes chaus i vient, si n’i tochier, tant que li apostemes chaus soit apaisiez, et met sus ceu que nos avons devant dit;
et puis revien a la restauration, et l’estraint si com il covient, s’il n’i a nul mavais accident;
et c’est li maniere.
