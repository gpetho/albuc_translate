 De inscizio de vices, so son varicas.
 Vices so son varicas, e so venas envolutas grossas plenas de superfluitatz melencolicas las quals veno en motz dels membres del cors, e le major adveniment de lor en las cambas, e majorment en las cambas dels itinerantz e dels laborantz e dels portantz.
Adonc cove que tu administres purguacio del cors de colera negra alcunas veguadas am expulcio fort, e aprop sangna le pacient de la vena basilica.
Mays la curacio de lor am ferr es segon dos manieyras: la una es que sia inscizas e sia atirat aquel sanc negre, e l’autra manieyra es que sia elevada la vena e sia extrayta tota.
 La seccio de lu es segon aquesta manieyra: embroca al comensament la camba am aygua cauda mot entro que le sanc gros sia resolvut, que es feculent de la camba, e aprop strenh la camba del malaute a la partida pus sobirana de la coyssa entro a la partida dejos del denol am una benda, e aprop secca la vena en un loc, o en dos, o en tres am seccio ampla, e aprop eleva le sanc negra am la tieua ma de la partida dejos de la camba entro en sus, e desus en jus, entro que del sanc sia yssida la quantitat que voles e que vezes habastar, e la qual tollera la vertut del malaute.
E aprop lia aquela, e comanda a lu que abstengua de las viandas colera negra engendrantz.
E itera la curacio per fleubotomia quan las venas so umplidas e aquo notz al malaute.
 Mays la elevacio de lor es segon aquesta manieyra: tu que razas la camba del malaute, si en lu so motz pels, e aprop met le en banh e embroca la camba de lu am aygua cauda entro que s’enrogesesca e las venas sian exuberadas; o que sia exercitat per exercici fort, si banh no es a tu present, entro que·l membre sia scalfat.
E aprop secsa la codena en le dreyt de la vena per seccio en le lonc o en le derier de lu deves le denol, o en le pus bas de lu deves lo talo.
E aprop uobre la codena am uncis e excorja la vena de tota part entro que appara al sentiment, e es deves la appericio de lu que vezes aquela roga declinant a negror.
E donc cum evazeys e de la codena tu vezes aquela blanca quays sia corda.
E aprop tu met dejos aquela le ray entro que sia elevada e sia gitada de la codena, e sospen aquela am onci orp leon.
E aprop secsa autra seccio aprop aquela seccio per tres ditz, e aprop excorja la codena de la partida desus de la vena entro que apparia.
E aprop eleva aquela e inscideys aquela en deriera seccio deves le talo, e aprop extratz aquela e eleva aquela entro que sia yssida per la seccio segonda, e aprop extratz aquela de la seccio que es sobre aquela.
E fay aquo entro que extraguas aquela de la seccio que es pus sobirana o pus auta de totas las seccios, entro que tota es yssida; e lahoras inscideys aquela.
E si no obezeys a tu ad extrayre e elevar, lahoras intromet una agulha am fiel fort doble e ligua aquela e extratz la, o intromet dejos lu le ray e revolveys la tua ma a tota part entro qu’en sia getada.
E guarda te que no sia inscidida; quar si es trencada, es fayt a tu dificil elevar aquela mot e es vengut sobre le malaute per aquela nocument.
E cum aquela tota auras fora-gitada, lahoras pausa sobre le loc de la plagua lana submerssa en vi e oli rozat e oli no-rozat, e cura aquel entro que sia sanat.
E si la vit es contrayta havent tortuositat a la qual sia envolucio a las partidas, e no es segon rectitut segon que havem dit, lahoras cove que tu fendas sobre aquela a tota partida de tortuositat de lu e als locs de envolucio de lu, e aprop suspen aquela am uncis entro que eleves aquela tota.
E guarda te deves la tua seccio que no inscidas la vena e que no plagues aquela, quar dificil sira a tu elevar aquela; e serva la tua prudencia en aquela.
Forma del inscident am le qual es seccada vit:
 Forma de unci orp:
 No es a lu accuitat ayssi cum als uncis ni es de aguda extremitat per so que no plague la vena; e es de grossa flexibilitat leon, quar si era subtil, inscidira la vena per la sua subtilitat; habantz es en lu superflua grosseza ayssi cum havem dit.
