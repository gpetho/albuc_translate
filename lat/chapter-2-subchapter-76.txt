Â¶ De extractione foetus mortui.
Caput LXXVI.
Quando curas foetum mortuum cum eo quod dixi in diuisione ex medicatione, et non egreditur, et cogeris uti operatione cum manu, tunc oportet ut consideres.
Si ergo mulier est sanae uirtutis, et non est cum aliquo ex accidentibus, ex quibus timetur super eam perditio: tunc oportet ut resupinetur mulier super lectum, super dorsum suum, et sit caput eius inclinatum inferius, et crura eius eleuata: et ministra teneat eam a duabus partibus, aut ligetur ad lectum, ut non extrahatur corpus eius apud extractionem foetus.
Deinde humecta os matricis ex oleis humidis cum mucillagine alteae, et foenugraeci, et seminis lini.
Deinde inungat Obstetrix manum suam cum istis oleis et mucillaginibus: deinde intromittat eam in matricem cum facilitate.
Deinde quaerat cum ea locum in quo figat uncinos ex foetu, et loca conuenientia ad illud.
Considera ergo tunc, si foetus est praeparatus ut descendat super caput suum: tunc fige uncinos in oculos eius, aut in collo eius, aut in ore eius, aut in palato ipsius, aut sub barba eius, aut in furcula ipsius, aut in locis propinquis costis, et sub hypocundriis.
Si autem descensus est super pedes eius, tunc in pectine, et costis eius mediis.
Et oportet, ut teneat uncinum cum manu dextra: et ponat curuitatem eius in eo quod est inter digitos sinistrae manus: et intromittat cum manu cum facilitate, et figat uncinum in aliquo illorum locorum quae diximus, donec perueniat ad rem uacuam.
Deinde figat in oppositione eius uncinum alium, aut tertium, si indiges: ut sit contractio aequalis, et non declinet ad partem.
Deinde extendatur extensione aequali, et non sit extensio secundum rectitudinem tantum, imo moueatur ad omnem partem, ut alleuietur exitus eius: sicut fit cum dente apud eradicationem eius.
Et oportet in eo quod est inter illud, ut mollificetur extensio.
Quod si retineatur ex eo pars, tunc oportet ut inungat Obstetrix quosdam digitos cum oleo, et intromittat eos ex parte, ut reuoluat cum eis quod retinetur.
Si ergo egreditur pars foetus, tunc permutentur uncini ad locum alium qui sit altior: fac hoc donec egrediatur foetus totus.
Si ergo egreditur manus ante alia, et non est possibile reducere eam, propter coartationem eius: tunc oportet, ut inuoluatur super eam pannus.
Deinde extrahe eam donec quando egreditur tota, incide eam aut in iunctura plantae, aut in cubito: et ita oportet ut facias in manu altera, et in duobus pedibus.
Si autem caput foetus est magnum, aut accidit ei coartatio in exitu, aut est in capite eius aqua aggregata: tunc oportet ut intromittat inter digitos Spatumile spinosum, et findat cum eo caput, et extrahat aquam: aut disrumpat ipsum cum instrumento quod nominatur Almisdac: cuius forma uenit cum formis reliquorum instrumentorum in capitulo quod est post hoc.
Similiter faciat si foetus est magni capitis natura, tunc oportet ut seces algengematu: aut extrahas ipsum cum misdach, sicut diximus.
Deinde attrahas ossa cum forcipibus.
Quod si egrediatur caput, et coartetur apud furculam: tunc findatur, donec effundatur humiditas quae est in pectore.
Si autem non complicatur, neque obedit ad exitum: tunc incide caput frustatim, secundum quod possibile est tibi.
Quod si inferius uentris est apostematum, aut est in eo hydropisis: tunc oportet ut perfores ipsum, donec currat humiditas ex eo.
Si uero foetus est super pedes suos, tunc attractio eius est facilis, et directio eius ad os matricis est leuis.
Si autem coartatur apud uentrem, aut pectus: tunc oportet ut extrahas ipsum cum panno quem inuoluisti super manum tuam: et findat uentrem, aut pectus, donec currat quod est in eis.
Si autem auferuntur reliqua membra, et redit caput: tunc intromittat Obstetrix manum sinistram.
Si ergo os matricis est apertum, tunc intromittat manum in profundum matricis, et quaerat cum ea caput, et attrahat ipsum cum digitis usque ad os matricis: deinde intromittat in eo uncinum unum, aut uncinos duos, et attrahat ipsum cum eo.
Quod si os matricis coartatur, propter apostema calidum quod accidit ei: tunc non oportet ut laboretur super ipsum, imo oportet tunc administrare effusionem rerum humidarum, pinguium: et administra emplastra: et sedeat in aquis quae mollificant et humectant.
Quod si foetus est super latus suum, tunc possibile est ut aequetur: tunc administretur quod diximus in foetu uiuo.
Quod si non est possibile illud, tunc incidatur frustatim, et extrahatur.
Et oportet ut non dimittas aliquid ex secundina intus omnino.
Cum ergo compleueris operationem tuam, tunc administra quod diximus in apostematibus calidis quae accidunt in matricibus.
Quod si accidat fluxus sanguinis, tunc descendat in aquis stipticis, et administra reliquam curationem.
Et ego quidem iam uidi mulierem, in cuius uentre mortuus erat foetus: deinde impregnata est super ipsum uice alia, postea mortuus est foetus alius etiam.
Accidit ergo ei post tempus longum apostema in umbilico suo, et inflatum est, donec apertum est: et coepit emittere pus.
Vocatus sum ergo ad curationem eius, et medicatus sum ei tempore longo: et non consolidatum est uulnus.
Posui ergo super ipsum ex quibusdam emplastris fortis attractionis: et exiuit ex loco os.
Deinde praeterierunt ei dies aliquot, et exiuit os aliud.
Miratus sum ergo inde, cum in uentre non sit os.
Cogitaui ergo, quia erant ex ossibus foetus mortui.
Inquisiui ergo uulnus, et extraxi ossa multa, muliere existente in melioribus dispositionibus suis: et iam uixit taliter tempore longo, et mittit ex loco pus parum.
Et ego non firmaui hic hoc extraneum, nisi quoniam in eo est scientia, et adiutorium ad illud, quod administrat medicus artifex cum manu ex curatione.
