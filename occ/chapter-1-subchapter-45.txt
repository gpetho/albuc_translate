 Capitol .xlv.
De cauterizacio de rompeduras.
 Quan endeve rompedura en les angonars e diysendo les budels denant l’atela al genetiu, e aquo es comensan de aprop, lahoras cove que tu mandas al malaute layssar la sua comestio en le sieu dia e que use de causas leniens per so que la fenda deyssenda del sieu ventre.
E aprop segua le malaute entre las tuas mas sobre le sieu dos, e comanda a lu que tengua le sieu ale entro que sia foro getat o aparesca l’atela o·l budels.
E aprop retorna aquel am les tieus ditz e senha am tenta la ruptura sobre le os del pentenilh am senhal la extremitat del qual sia semblant a la maytat de cercle a las subiranas partidas del cors.
E aprop igneys le cauteri del qual aquesta es la forma de lu:
 entro que sia mot rog e gete cintilhas.
E aprop reduzeys le budel o l’atela a la sua conquavitat, e aprop pause la sua ma sobre le loc per so que le budel no yesqua.
E tu ja has ubert entre las coyssas del malaute e dejos lu as pausat un coyssi, et autre servent sia sus las cambas de lu, e autre sus le pietz de lu, le qual tengua las suas mas.
E aprop pausa le cauteri sobre aquel senhal am la tua ma am cauteri stan dreyt, e te aquel entro que am lu consieguas le os del pentenilh entro al mieg del duiduni; e itera am aquel autra veguada si a tu aquel no has conseguit en la primieyra veguada entro al os.
E observa saviament del ysiment del budel en la hora de la tua cauterizacio, que no comburas aquel budel per so que sobre le malaute no vengua in mort o autre gran malicia.
E sapias que quan tu am le cauteri no atenhas le os, no confereys la tua operacio.
 E cove que·l cauteri dels enfants sia subtil segon le gran e la mesura de lor.
E aprop cura le loc del cauteri per tres dias am boder entro que sia remauguda la scara del foc.
E aprop cura aquel am les autres enguentz entro que sia sanat.
E le malaute sia jasent sobre le sieu dos per xl dias entro que sia sigillat le loc e la plagua.
E cove que pauses le nutriment de lu segon la longitut del temps de la curacio de lu le qual le linesca le ventre de lu, e que le budel no yesca fora deves le esforsament de guerir.
E aprop quan se vol levar aprop xl dias, lahoras aministra liament decentment fayt, e tengua aquel per autres xl jorns.
E sia mermat de trebalh e de replecio de vianda e de beure, e de votz vehementz, quar quan usa de aquest regiment de sanacio entiera sira sanat.
E yeu diyre la curacio de las rupturas en las autras partidas del ventre, e so al comensament, e vols que no treguan, lahoras cauterisa la ruptura d’aquel am cauteri redon segon la quantitat de lu, e sia aquo que es exhurit de la codena ayssi cum la tersa partida de lu; e aprop cura aquel am aquo que havem dit, e no es ajustat.
E ja diyssero alcus primiers que ruptura sia cauterizada am cauteri triangular segon aquesta forma, pus que es senhada am tenta:
 e es pausada linha que eys per la latitut en le latz pus sobira de la ruptura, e autra linha al desus; e depausa la tua ma am un cauteri clavilh, mays le primier cauteri es pus leugier e milhor.
