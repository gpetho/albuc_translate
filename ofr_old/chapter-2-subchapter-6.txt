de l’estoupement des oreilles
Tout ceu que chiet ens oreilles est une des IIII choses: ou grains, ou beste, ou piere de mine ou semblans chose si com fer; ou semence, si com jaisses, feves, pois; ou chose defluans si com aigue et aisilz et semblans choses.
Quant il chiet en l’oreille piere ou autre maniere de chose que ne s’ajoste mie a l’oreille, ne ne croist en l’oreille, si met l’oreille au solel.
Se tu vois la piere, si distille aucun poc d’oile violet ou oile de sisament, puis i amenistre extraction; et lou fai esternuer de condisi, et li estoupe les narines quant li esternuemens vient, et met entor l’oreille pieces de drapelz ou laine; et estent l’oreille au desus.
Mout de fois vient fuer par ceste cure; et s’elle ne vient fuer, se li amenistre extraction as pinceures subtilz, de coi ci est li forme:
S’elle saut fuer as pinceures, c’est boin; se ceu non, si amenistre extraction a l’oncine subtil de petite doubleure; et s’elle ne saut par ceu, si fai une caine d’arain et boute lou chief de la cainne ou pertuis de l’oreille fort, et estoupe ceu qui est entor la cainne de cire mole si que li vens n’i puisse entrer avec la cainne; puis le trai fuer forment, car mout de fois vient fuer si com nos avons dit; et s’elle ne vient fuer en teil maniere, si prent glut de coi en prent les oisiaus, et met en som aucun estrument qui soit a point por ceu faire, et met un poc de coton entor; puis presse le glut sus la piere ou quel chose que ce soit, et trai fuer.
Et s’elle ne saut fuer de toutes ces choses que nos avons dit, si te haste de fendre l’oreille ainsois que aposteme chalz i veigne, et spasme; et li maniere de la fendure si est que tu faices premier sainier lou malaide de la cephalique, et estrai dou sanc selonc la mesure de sa vertu, puis fai seoir lou malaide entre tes mains et li torne l’oreille au desus, et fent une petite fendure en la racine de l’oreille a la graisse ou leu dependant; et soit li fendure ausi com une lune, tant que tu viegnes a la piere, puis l’oste selonc ton pooir, et la suce hastanment a ta bouche; et la cure tant qu’il soit sanez.
Et se c’est grains qui est ens et il enfle, si aministre extraction; et si’il ne puet issir, si amenistre I spatumile tenve subtil selonc ceste forme:
et amenistre incision de celui grain.
Mais ne faire mie ceu quant tu penses que li grains est moistes por la moistor de l’oreille, tant que tu en aies fait maintes pieces; puis l’estrai as pinceures subtilz et au succier, si com nos avons dit, si que li estractions soit aligie.
En l’aigue donques que chiet en l’oreille covient que li malaides use d’esternuement de condisi premiers, et ample l’oreille de viel coton.
Et soit gisans sus celle oreille meisme ou li aigue est.
s’elle saut fuer per ceu, c’est boin.
se ceu non, si prent maintes pieres selonc li longesce de ton doit tenves et legieres, et les eschaufe un poc au feu; et em mette li malaides une ou pertus de son oreille, et saille sus i. de ses piez d’autre part, et fiere d’une autre piere sus la piere qui est en l’oreille; et ne cesse de faire ceu de piere em piere tant que li aigue isse toute fuer, et ensi saut elle toute fuer; et se tu vues, si prent I jonc, et boute l’un des chiés en l’oreille, et l’autre chief emprent de feu tant que li plus dou jonc soit ars; puis refai autreteil d’autres jons tant que li aigue isse toute, si com nos avons dit en la piere.
En l’estraction de la beste, s’elle est de petit cors, si com puce et semblans chose, cure la si com nos avons dit en la division; mais s’elle est de grant cors c’on la puisse sentir, si amenistre extraction de pinceures; et c’est li chose plus legiere a oster qui soit en l’oreille.
En l’estraction des vers enjanrez as oreilles, quant tu lou cures si com nos avons dit en la division et ou traitier des distillations, et li cure ne profite mie, si covient que tu regardes l’oreille au soleil: s’il i apert nulz vers, si les trai as pinceures subtilz, et s’il n’aperent, si prent la cainne de coi ci est li forme:
Et soit estroite desoz et large desus.
Et boute lou plus subtil chief en l’oreille selonc la quantiteit de la soffrance dou malaide, puis succe forment a tot la caine; fai ceu sovent tant que tuit li ver issent.
Et s’il n’obeissent a issir, si estoupe entor la cainne de coton si com j’ai dit en la piere; et s’il ne saillent fuer si com nos avons dit, si aministre distillations que li ancien ont esprovees en l’ocision des vers, et tu les troveras ou traitier des distillations; et si distille tes oiles et tes medicines en l’oreille a tout cest estrument, de coi ci est li forme si com tu vois:
Et soit d’argent ou d’arain estrois desoz a I petis pertuis, et desus overs por distiller; et por presser dedens la distillation a I estrument d’arain bien fait por ceu, et se tu vues pren I raseur et envoloupe entor la pointe avenanment coton; puis i giete ton oile ou ton jus, et ceu que tu vues de tes medicines en la cainne, et li caine soit en l’oreille; puis boute dedens lou raseur a tout lou coton, et presse ta main tempreement tant que li oile soit distilleit ou chevement de l’oreille; et lou sente li malaides dedens, et soit li distillations I poc eschaufee au feu ainsois c’on la distille en l’oreille; et garde qu’elle ne soit trop froide, car li medicine ne seroit mie si bone.
