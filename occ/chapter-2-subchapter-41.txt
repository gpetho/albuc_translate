 Capitol .xli.
De seccio de apostemas les quals veno en la codena del cap.
 En la codena del cap petitz apostemas, e so de specias de nodes les quals conteno tunicas que so a lor factz ; e las specias de lor so motas.
E de lor son pingas, e de aquelas so que conteno humiditat semblant a lima.
E de aquelas so las quals conteno humiditat semblant a pols, et asemblantz a lor; e de aquelas so que son lapideas, durs.
E en la seccio de totz, e en la extraccio de aquels no es temor, cum deves la exteccio de aquels no fa contrariat arceria.
 E la operacio en seccio de aquels es que tu esproes aquels am instrument la forma del qual ve aprop aysso, le qual es apelat entromes, entro que sapias que contengua.
Quar si aquo que conte es humiditat, lahoras scindeys aquel am seccio segon la longitut per seccio superficial segon aquesta forma:
 E comensa en la seccio de la linha de .B. entro a la linha de .G. Donc cum la humiditat es evacuada, lahoras tu excoria aquela pel que conte aquela humiditat, e no leysses de aquela alcuna causa de tot, quar tropas veguadas retorna, si roman de aquela alcuna causa.
E aprop submergeys coto en enguent egipciach, si es present, e sino, en aygua e sal; e umpleys am aquel la plagua e layssa aquel entro ad autra dia, quar am aquo corrodeys tot so que es romas de aquela pellicula.
E aprop itera sobre aquel coto am enguent egipciach segondament e tersament si indigeyses de lu, entro que·t comfides que no y haia romas alcuna causa de aquela pellicula; lahoras cura la plagua am enguent entro que sia sanada.
E si apostema conte nodi gras, lahoras tu inscideys aquel segon aquesta forma:
 am seccio havent forma de crotz, e geta oncis entre doas labias de la seccio e scorsa aquel de tota partida, e esforsa la tua vertut en extraccio de la tunica la qual conte aquel.
Mays si a tu arceria fa contrarieta, lahoras fay aquo que yeu t’e recontat primieyrament.
E semblantment fay en le apostema lapificat de seccio e de curacio segon que a tu havem dit; e seccio sobre apostema lapificat es pus leugiera, quar es de pauc sanc e de pauca humiditat.
E alcunas vetz so alcus de aquestz apostemas les quals so en le cap en alcus homes am los quals de tot no es humiditat; la qual causa es quar yeu inscindigui sobre un apostema en le cap de una femna vielha e atrobegui le apostema ayssi cum peyra sorda, aspra, blanqua, la qual no podia esser trinquada, e si a alcu fos am aquela percussit, plaguera aquel.
 Mays en les autres apostemas accidentz en le cap otra aquest no es aquest capitol, ayssi cum les apostemas que veno als caps dels enfantz e deves las razitz de las aurelhas, mays la seccio de aquestz totz sia seccio superficial.
E pausa la perforacio de aquels de la partida pus bassa de lor per so que sia alleujat le cos de la sania a las partidas pus bassas.
E aprop cura aquelas am aquo que conveneys ad aquel de curacio.
