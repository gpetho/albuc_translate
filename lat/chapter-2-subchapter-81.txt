¶ De sutura Hemorroidarum, ex quibus currit sanguis ex incisione earum: et cura fissurarum.
Caput LXXXI.
Sunt Hemorroides secundum duos modos.
Aut enim sunt intra anum, similes uesicis carbonum, uel prunarum: aut quasi ipsae sint grana uuae.
Et ex eis sunt paruae, et magnae: et sanguis currit ex eis semper, et est una, et sunt multae.
Et sunt extra anum, et in extremitatibus eius.
Verumtamen istae quae sunt extra anum, sunt secundum plurimum paucae humiditatis, ex quibus currit aqua citrina, aut parum sanguinis cursu assiduo: et sunt secundum colorem corporis.
Et curatio eius quae est intra anum, est, ut praecipias infirmo ut assellet: et exprimatur, donec egrediatur anus, et appareant athelil tibi.
Propterea ergo et suspende cum uncinis: aut tene eos cum ungue tuo.
Deinde incide eos apud radices suas.
Si autem non retinentur in eis uncini, propter humiditatem eorum et ipsorum mollificationem: tunc cape eos cum panno aspero, aut cum coto ex diploide lanea, et extrahe eos cum digitis tuis.
Deinde incide eos, et pulueriza super eos post incisionem quosdam pulueres calidos, ut stent eis loco cauterii.
Aut cauteriza eos secundum quod praecessit in capitulo cauterizandi.
Deinde cura eos cum reliqua curatione, donec sanentur.
Quod si non obedit anus egressioni, tunc clisteriza infirmum clisteri in quo sit mordicatio parua, ut lauetur cum eo quod est in ano, et obediat egressioni uelociter, quando exprimit se infirmus.
Si autem athelil sunt extrinseci ab ano, tunc res eorum est leuis, facilis: et est ut capias eos cum ungue tuo, aut capias eos cum uncino, et incidas eos.
Deinde cura eos cum eo quod diximus, donec sanentur.
Et qui abhorret incisionem cum ferro, tunc oportet ut administres suturam eorum secundum hunc modum.
Accipe filum inuolutum, et intromitte ipsum in acum.
Deinde extrahe athelil ad superiora, et fac ipsum penetrare cum acu in radice eius ex parte altera: et inuolue duas extremitates fili, in inferiori parte acus, et sint latitudinaliter: et stringe athelil strictura forti.
Deinde noda filum, et extrahe acum.
Fac illud cum omnibus athelil, et dimitte ex eis unum: nec suas ipsum, ut currat ex eo superfluitas sanguinis.
Deinde pone super anum pannum infusum in oleo rosato, aut caeroto, et pone ipsum super anum: et praecipe infirmo, ut quiescat.
Deinde dimitte ipsum, donec cadat.
Cum ergo cadunt athelil, cura eos cum unguentis, et reliqua curatione, donec sanentur.
¶ De cura Fissurarum.
Multotiens enim accidunt ex exiccatione stercoris, et constrictione naturae.
Cum ergo antiquantur, et non ualet in eis medicina: tunc oportet ut radas cum puncta Spatumilis, aut cum ungue tuo, donec fiant humidae, et auferatur ab eis cortex superior qui prohibet eas a consolidatione.
Deinde cura eas, donec consolidentur secundum quod oportet.
Si autem non consolidantur: tunc itera eas cum rasione uehementiori quam prima, donec sanguinentur multum, et excorientur deinde cura eas, donec sanentur.
