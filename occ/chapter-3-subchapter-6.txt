 Capitol .vi.
De restauracio de fractura de la spalla.
 Spatula tart es trencada en le loc lat de lu e no so trencatz de lu sino les marges.
E donc quan es trencat le loc de lu — e es trencat en le mieg loc de lu — e no es conogut sino per tocament, lahoras segon que es la figura de la fractura sforsa te la preparacio de lu e reduzir aquela segon la figura natural en tota manieyra de engen la qual es a tu possible.
E aprop pausa sobre le loc polvera de moli am album de huou e stopa leon; e aprop pausa pulvil de drap duplicat; e aprop pausa sobre lu stela lada de taula subtil segon la quantitat de la spatula tota o mays un pauc.
Mays si dejos la stela es concavitat en alcu dels locs de la spatula, lahoras tu enguala aquela concavitat am stopa leon, e aprop pueja la stela segon equalitat.
E aprop strenh desus am humemati longua ab constriccio decent e am fermesa de la stela entro que no sia remauguda del sieu loc.
E considera le liament en quascun dia; e totas veguadas que sia mollificat, lia autra veguada e stren le e equa la stela si es remauguda del sieu loc.
E jagua le malaute sobre le sieu latz sa.
E la spatula es restaurada en xx dias o en .xxv.
E donc quan es complit aquest nombre, lahoras tu dissolveys le liament, e que tu scias ensegurat quar aquela es dels osses dels quals la cominicio no es temuda ni lor dissolucio.
E si procezeys del loc del os pessa e pongeys dejos la codena, lahoras tu scindeys sobre lu, e osta le, e fay segon que havem dit en la fractura de la furcula de sadacio de apostema caut si accideys aqui.
