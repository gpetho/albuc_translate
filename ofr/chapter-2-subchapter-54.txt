de ydropisie
Nos avons jai dit en la division les semblances d’idropisie, et en queil maniere li assemblee de l’aigue est faite, et les signes de chescune semblance, et la cure qui est faite par medicines, et cele qui est curee par fer: si est eclites soulement; et ne doit on touchier de fer en ces .ij. semblances: c’est a savoir, tympanites et yposarche, car c’est mortelz chose; donques quant tu medicines ceste semblance de ydropisie qui est apelee «eclites» de medicines, et li cure ne profite, si regarde se li malaides est foibles, ou s’il ait autre maladie que ydropisie, si com toust et solution de ventre et semblans choses; si n’i touchier de fer, car il i a doutance; et se tu vois le malaide de fort vertut, et il n’a autre maladie que ydropisie soulement, et il n’est mie trop jones ne trop vielz, si dois ensi ovrer:
lieve le malaide droit sus tes mains, et li ministres presse le ventre em boutant l’aigue a la plus basse partie dou pis, puis pren le spatumile espinous selonc ceste forme: Et soit trenchans de .ij. pars. a pointe, et toutevoie ne soit mie si entrans qu’il puist venir jusc’a l’intestine quant on le fiche ens, et ne le puist blecier;
puis regarde se li ydropisie est enjanree devers les intestines: si covient que tu fendes ensus de la boude .iij. dois droit desoz sus lou poignil; et se li ydropisie est por la maladie dou foie, si soit ta fendure au senestre de la boude .iij. dois; et se c’est por la miuce, si soit a destre, et ne covient mie que li malaides gise sus la fendure que les superfluitez ne corrent a celui foible leu;
puis perce tout le cuir a l’estrument, et le boute, et lieve ta main a tout le spatumile entre le cuir et le syfac ausi com en escorchant a la quantiteit d’une ungle ou enqui entor; puis perce lou syfac tant que li spatumile viegne au leu vuit, et c’est li leus de l’aigue, puis le trai fuer, et i boute cest estrument de coi ci est li forme: Et est semblans a une caine d’argent subtil, et est d’arain ou d’archaut legier, et a en la partie desoz .i. petit pertus; et ou costeit d’une part, .iij. pertus; et .ij. d’autre part, et .i. d’autre; et est li chiés tailliez si com une penne, et c’est li forme de l’incision dont li escrivains taille la penne:
au chief desus est li alemele, si que quant li estrumens vient a l’aigue, si dessent maintenant sus l’estrument; vuide la donques la moitiet ou la tierce part, car se tu en vuides plus qu’il ne covient en celle houre, par aventure si muert li malaides por la resolution de son esperit de l’arme, ou il chiet paumez, ou il aproche a la mort;
mais en vuide selonc la quantiteit de sa vertut, et selonc ceu que les dispositions de la vertut dou malaide signifient, et ses poulz; puis trai l’estrument et retien l’aigue, et elle est retenue maintenant por le keur qui estoupe le pertus qui est sus le syfac, de coi j’ai parleit, que tu perces selonc ceste maniere; puis rencomence l’estrument l’autre jor, se tu vois le malaide soffrant ceu, et trai de l’aigue une petite quantiteit;
fai ce aucun jor, et te garde de foloier tant qu’il ni demore mais c’un poc d’aigue. Et se tu doutes sus le malaide, et tu i lais mout d’aigue, si le cure de la sepulture ou sablon chaut, et par mout sueir ou bain et au soleil, et se teigne de boivre; et le cure de medicines desiccatives tant qu’il soit sanez, et cauterize sus l’estomac et sus lou foie et sus l’esplen aprés l’estraction de l’aigue, si com j’ai dit devant.
