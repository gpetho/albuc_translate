 Capitol .xxxi.
De erradicacio de dentz e d‘estraccio dels osses de las mandibulas trincadas.
 Quan deves la eradicacio de dent le qual es trinquat roman alcuna causa, lahoras cove que tu pauses sobre le loc coto am boder per un jorn o per dos entro que·l loc sia mollificat; e aprop entromet algesti o tenalhas las extramitatz de las quals so asembladas al bec de un auzel apelat ciconia o guanta, la forma de las forceps:
 Las extramitatz de lor sian faytas dedintz ayssi cum lima o alfagi.
E si no obediys a tu a eyssiment am aquestas forceps o tenalas, lahoras cove que tu caves sobre la razit e descrobas tota la carn e entrometas le instrument le qual ha nom atali, so es palanca petita del qual la forma es aquesta:
 E sia de breu extremitat grossa un petit, e no sia enbegut per so que no sia trinquat.
Donc si per aquo la razit es foro-getada, bo es; e sino, ajuda te am aquestz autres instrument dels quals aquestas son las formas: la forma del primier instrument es de triangulada extramitat en la qual sia alcuna grossesa:
 La forma del segon instrument es que sia de triangulada e de pus subtil extremitat.
E ja so ajudatz am aquest instrument havent dos ramps del qual aquesta es la forma aprop la seguent:
 e am autres instrumentz les quals precidero en rasura de dentz; quar juvament es fayt am aquest instrument le qual es asemblat a onci gran, e aquesta es la forma:
 de la triangulada extremitat torta o curta, la qual sia alcuna grossesa, e no sia enbegut per so que no sia trinquat.
E otra sapias que·ls instrumentz de las dentz motz so e semblantment les autres instruments.
Mays le artifexs savi e subtil en l’art, atroba per si mateys segon aquo que a lu significa la operacio e las malautias diversas; quar son de las malautias a las quals les antics no diysero ni pausero propri instrument, per las formas de diversas specias.
 Mays si es trinquat l’os de la mandibula o dels autres osses de la boca, o si poyreys, lahoras sia pes curat sobre aquel en son loc am aquo que es a lu convenient dels instrumentz e de las forceps las quals havem dit en la extraccio de las razitz de las dentz, e ajuda te am gesti del qual aquesta es la forma:
 E sia en lu alcuna grosseza petit a petit, e sia instringida o tenguda am la boca per que no evasesca o fuga entro que l’os de tot sia foro-getat; e aprop restaura le loc am medicinas convenientz ad aquo.
Mays si en l’os es petita poyredura, lahoras ratz aquel de aquela poyredura e de la sua negror, e cura aquel entro que sia sanat.
