Â¶ De fractura Vuluae mulieris, et ossis pectinis, et uirgae uiri.
Caput XIX.
Quando frangitur Vulua mulieris, tunc fac eam sedere quadratam.
Deinde inclina eam ad partem dorsi ipsius parumper, et teneatur retro.
Deinde impleat obstetrix Vuluam eius coto, donec impleat eam: et fiat in Vulua ex eo sicut sphera.
Deinde concutiatur mulier, et eleua dorsum eius paulatim.
Illud enim cotum egreditur, donec fiat ante portam Vuluae sicut sphera, et os fractum redit.
Deinde pone puluillum super dorsum eius.
Quando ergo uult mingere, remoueat cotum cum facilitate, deinde mingat: et reduc ipsum secundum modum, quo intromisisti ipsum in primis: deinde redeat ad puluillum suum primum.
Faciat illud septem diebus, aut circiter, os ipsum enim restauratur.
Et si uis, accipe uesicam ouis, et stringe super foramen eius cannulam arundinis, et intromitte uesicam totam in Vuluam eius.
Deinde suffla in cannulam cum uirtute, donec infletur uesica intra Vuluam, fractura enim redit.
Deinde impleatur cum coto, et stet aliquot diebus, secundum quod narrauimus, donec sanetur.
Et quando frangitur os Pectinis uiri, aut mulieris, tunc administra in restauratione eius, et ipsius aequatione illud quod narrauimus in osse Anchae.
Et non occultatur rectum in his fracturis propinquis, quae parum contingunt, praecipue cui est quiddam studii, uel usus.
Et intellige librum meum istum multum, quoniam fractura ipsa significat tibi in pluribus dispositionibus uiam rectam in restauratione sui, et strictura sui: intellige ergo.
In Virga autem uiri quando frangitur, accipe guttur anseris: et intromitte uirgam in ipso.
Deinde pone super ipsum inuolutionem ex panno, et inuoluatur, et dimittatur tribus diebus, aut circiter eos, et sanabitur, si Deus uoluerit.
