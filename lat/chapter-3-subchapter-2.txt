Â¶ De factura accidente in capite.
Caput III.
Species fracturae sunt diuersae, et figurae eius multae: et caussae eius sunt distinctae.
Nam ex fractura est quae fit a percussione cum ense: et percussio aufert os totum usquequo peruenit ad siphac, quod est sub osse, sicut facit axia in ligno: et propter illud nominatur haec species fracturae Axialis.
Aut ensis incidit quiddam ossis, et incidit faciem eius, et non penetrat incisio usque ad ultimum eius: et nominatur haec species fracturae Kalaan, id est, Leuatio absolute.
Et est uulnus duarum fracturarum, aut magnum, aut paruum.
Et ex fractura est, quae est contritio, aut attritio: et caussa eius est percussio cum lapide, aut casus super lapidem, aut eis similia.
Et haec fractura est etiam aut penetrans, quae iam appropinquat panniculo, quod est sub osse: aut est in facie ossis: et est uulnus harum duarum fracturarum etiam aut paruum, aut magnum.
Et ex fractura est, quae est occulta in osse in subtilitate capilli: et est fissura parua, et propter illud nominatur haec species fracturae Capillaris.
Et ex eis est fractura, quae fit a casu, aut percussione lapidis, et eis similium, quae faciunt ingredi laminam ossis ad interiora, et fit loco concauitas: sicut accidit caldariis aeris, quando occurrit eis percussio, et ingreditur pars eorum ad interiora.
Et plurimum quidem fit illud in capitibus humidorum ossium, sicut sunt capita puerorum.
Et fiunt omnibus istis speciebus fracturae satagiae separatae, et ego ueniam cum rememoratione illius totius in loco suo.
Et cognoscimus omnes has species fracturae per detectionem super eam, et inquisitionem earum cum tentis, et ablationem carnium corruptarum, quae sunt super eas.
Species uero Capillaris cognoscitur per hoc, quod detegitur super os, et abstergitur, et linitur super ipsum cum encaustro: fractura enim apparet nigra.
In curatione autem fracturae, considera in primis accidentia infirmi: tunc si uides ex accidentibus quod significet significatione manifesta super timorem, sicut uomitus cholerae, et extensio, et amissio intellectus, et abscisio uocis, et syncopis, et febris acuta, et egressus oculorum, et rubedo eorum, et similia eis ex accidentibus in pluribus dispositionibus, proculdubio non sanatur: et si uides accidentia non terrentia te, et speras salutem: tunc incipe curationem eius.
Quod est, si uenit ad te uulneratus in primis cum uulneratur: et est illud in diebus hyemis, tunc oportet, ut studeas in ablatione ossis ante diem quartumdecimum secundum omnem dispositionem.
Et si est in diebus aestatis, tunc oportet, ut properes remouere os ante diem septimum, antequam corrumpatur quod est sub osse ex panniculo, et accidant illa accidentia quae narrauimus.
Quod si fractura ossis iam peruenit ad panniculum tangentem cerebrum, et est cum minutiis, et attractione: tunc oportet, ut incidas partem comminutam, et attritam, secundum quod narro tibi.
Et est, ut radas caput uulnerati: et detege super os secundum quemcunque modum possibile est tibi: et secundum figuram uulneris, et quod leue est super infirmum.
Quod si accidat tibi apud detectionem ossis fluxus sanguinis, aut apostema calidum: tunc oppone ei cum eo quod oportet.
Et est, ut impleas locum cum pannis infusis in uino, et oleo rosato: et facias quiescere uulnus, donec sedetur apostema, et sis securus a fluxu sanguinis.
Deinde incipe in curatione ossis, et ablatione eius.
Et illud fit secundum unum duorum modorum.
Modus quidem unus est, ut incidas os cum Incisorio strictae aciei: et haec est forma eius.
Dende administra Incisorium aliud post Incisorum latius eo parumper: et haec est forma eius.
Deinde administra etiam Incisorium aliud latius etiam quam secundum.
Et modus secundus est, ut sit apud te numerus Incisoriorum diuersorum: quorum quaedam sint latiora quibusdam, et quaedam eorum breuiora quibusdam: et sint in ultimo acuitatis extremitatum suarum, et sint ex ferro indo, aut fuled: et utere facilitate in percussione super Incisorium, ut non concutiat caput, et laedat ipsum.
Si autem os est forte, durum: tunc oportet, ut perfores in circumitu eius, antequam tu administres Incisoria, cum Terebris quae nominantur Terebra non profundantia: et non nominantur ita, nisi quoniam ipsa non pertranseunt terminum ossis carnei ad illud, quod est post ipsum: propterea, quod Terebro est extremitas rotunda super illud, quod est sub capite eius acuto, similis margini, et circulus paruus prohibet submergi, et pertransire spissitudinem ossis.
Et conuenit tibi, ut accipias ex istis Terebris numerum multum, quorum unumquodque conueniat quantitati spissitudinis ossis, donec praesens sit tibi omni craneo Terebrum: cuius extremitatis acutae quantitas in longitudine et breuitate sit, secundum quantitatem spissitudinis illius cranei.
Et haec est forma trium specierum Terebrorum, uel Trepanorum.
Qualitas autem perforandi in circumitu ossis fracti, est: ut ponas Terebrum super os, et reuoluas ipsum digitis tuis, donec scias, os iam penetratum esse.
Deinde permuta Terebrum ad locum alium, et pone quod est inter omne foramen quantitatem grossitudinis radii, aut circiter illud.
Deinde incide cum Incisoriis quod est inter omne foramen ex osse: et fac illud subtilius quam potes super illud ex fine leuitatis, sicut diximus, donec eradices os, aut manu tua, aut cum aliquo alio ex quibusdam instrumentis, quae parasti ad illud: sicut tenaliae, et forpices subtiles.
Et oportet, ut caueas omni cautela, ne tangat Terebrum, aut Incisorium aliquid ex siphac.
Cum ergo circumieris os perforando, et separatum fuerit a siphac, si fuerit continuum cum eo, et extraxeris ipsum, oportet ut radas, et aeques extremitatem eius quod remanet in osse cum instrumento alio simili Incisorio.
Verumtamen oportet, ut sit tenuis et subtilis magis aliis Incisoriis.
Quod si remanet aliquid ex ossibus paruis, et satagiae: tunc accipe ea cum facilitate, cum eo quod est apud te ex instrumentis.
Deinde cura uulnus post illud cum liciniis, et unguentis quae diximus.
Et modus alius operationis est facilis, prorsus longinquus a timore: quem dixit Galenus, et laudauit ipsum laude magna: et iste est sermo eius.
Necese est tibi in primis, ut incipias detegere partem ossis ex loco, in quo fractura est uehementior, et manifestior: donec quando detexeris illam partem, et posueris sub eo extremitatem huius Incisorii lenticularis, cuius haec est forma.
Et pars lenticularis, lenis non incidit aliquid: et pars acuta eius in duabus lateribus eius uadens in longitudinem, sicut uides: ut sit pars lenticularis innixa ad siphac, facie eius incidente acuta in osse.
Deinde percute super Incisorium a parte una cum malleo paruo, donec incidas totum os cum facilitate, sicut reuoluitur: et tu sis securus ex panniculo, quod non accidat in eo accidens, quod timeas prorsus.
Et si medicans non esset stultior hominum, et magis ignarus eius, nec esset dormiens, tunc si remaneret aliquid annexum ossi ex panniculo in quibusdam locis, incideret ipsum ab eo cum extremitate incisorii lenticularis ipsius, et liberaret ipsum ab eo cum facilitate.
Liberatur enim ab eo sine nocumento, et absque timore.
Et si fractura ossis non penetret usque ad panniculum, et illud quod abscinditur ab osse est facies eius, et remanent in ipso asperitas et satagiae subtiles: tunc oportet, ut radas illam asperitatem, et eradices illas satagias cum rasoriis subtilibus ex quibus praeparasti numerum diuersarum quantitatum, ut sit tibi possibile administrare ex eis in omni loco conuenientiora eorum, et rectiora ipsorum, secundum illud ad quod perducit te operatio, et ipsum os fractum, et figura eius.
Et oportet, ut administres in rasione tua, qua in primis radis os, latius illorum rasoriorum.
Deinde utere post ipsum subtiliore eo.
Et non cesses facere illud secundum continuitatem, donec peruenias ad administrandum tenuius, et subtilius eorum omnium.
In unaquaque autem fissurarum reliquarum paruarum capillarium, et fractura subtili, oportet ut administres curam, secundum illud quod perducit ad rectificationem eius.
Et est res quae non occultatur super omnem, cui in hac arte est quodlibet studium, et stetit super illud quod scripsimus, et ostendimus in fracturis magnis.
Si autem panniculus detectus retinetur, quando tu eradicas os: tunc oportet, ut accipias pannum lini, secundum quantitatem uulneris, et submerge ipsum in oleo rosa, et pone ipsum super orificium uulneris.
Deinde accipe pannum alium duplicatum, aut triplicatum, et submerge ipsum in uino et oleo rosa, et pone ipsum super pannum primum: et fac illud quam facilius potes super illud, ut non grauetur siphac.
Deinde administra supra ipsum ligamentum latum: et non stringas ipsum, nisi per quantitatem quae teneat uulnus tantum: et dimitte ipsum cum hac cura die uno, aut diebus duobus, donec sis securus ab apostemate calido.
Deinde solue ipsum, et administra post illud medicinas cum quibus est superflua siccitas: sicut radices lilii, et farina herbi, et puluis thuris, et aristolochia, et similia eis: et est, ut facias ex istis medicinis puluerem, qui puluerizetur super uulnus sicut sunt siccae.
Et uniuersaliter administra in illo omnem medicinam de proprietate cuius est ut abstergat, et non mordicet.
Et caue secundum tuam uirtutem, ut uulnus in curatione tua sit limpidum: neque sit in ea sordes unguenti, neque sordicies.
Neque dimittas uirus aggregari in eo omnino: quoniam quando uirus aggregatur super panniculum cerebri, corrumpit eum, et putrefacit ipsum, et accidit super infirmum post illud malicia magna: et iam accidit in siphac capitis, cum mundificatur ab eo os, praecipue quando negligitur cura eius, nigredo in superficie eius.
Considera ergo tunc, si accidunt infirmo accidentia quae diximus, scias, quia est pernitiosum proculdubio.
Et si nigredo non accidit, nisi a medicina quae ponitur super ipsum, et est in uirtute illius medicinae, ut faciat illam nigredinem: tunc oportet, ut accipias ex melle partem unam, ex oleo rosato partes tres, et linias cum eis pannum.
Deinde pone ipsum super siphac: postea cura ipsum cum speciebus curationis quae conueniunt, donec sanetur.
