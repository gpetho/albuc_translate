 Capitol .liv.
De curacio de ydropici.
 Nos ja havem recomtat, en la divisio, de las specias de ydropici de l’aygua, e les senhals de quascuna especia, de la curacio de lu am medicinas.
E aquela la qual es curada am ferr no es sino la specia de althitas sola, e no es aproximat am ferr a la specia de timpanistres ni a la especia de yposarcha, quar aquo es mortal.
 E quan tu ja has medicat aquesta especia de ydropici timpanistre am medicinas e no comfereys la tua medicacio, lahoras considera, quar si al malaute ja es conseguida debelitat, o es am aquel autra malautia otra ydropici, ayssi cum si es en lu tos o cos de ventre e semblant ad aquels, lahoras guarda te que no le mediques am ferr, quar temor es sobre aquo.
Mays si tu vezes le malaute de vertut exuberant, e am lu no es autra malautia sino ydropici tant solament, e no enfant ni vielh, lahoras la manieyra de la operacio de lu es que tu eleves le malaute entre las tuas mas, e le ministre aprop lu exprema le ventre de lu am la sua ma, enpellen la aygua a la partida dejos del pentenilh, e aprop pren spatum spinos segon aquesta forma:
 sia de dos partz agudas lonc, de aguda extremitat ayssi cum spatum; mays empero sia en lu alcuna brevitat petit a petit, per so que en la operacio am aquel no passes entro al budel, e que ledas aquel.
E aprop considera si la generacio de ydropici es de part dels budels, quar lahoras cove que tu am la seccio te alonhes del ombelic per la quantitat de tres ditz a las partidas dejos, en le dreyt de lu sobre le pentenilh.
Mays si la generacio de hydropici es per malautia del fietge, lahoras la tua seccio sia sinistra del ombilic per tres ditz.
E si la generacio de lu es per la melsa, lahoras la tua seccio sia en le las dreyt.
E no cove que la tua seccio sia sobre le costat sobre le qual vol jaser le malaute per que no corron las superfluitatz ad aquel loc freul.
E aprop perfora am le instrument tota la codena, e aprop entromet en aquela seccio, e eleva la tua ma am le spatum entre la codena e·l siphac, e tu excorja aquel; e si’ la quantitat de una ungla o enviro.
E aprop perforo le ciphac entro que pervengua le spatum al loc vuoyt, e es loc de l’aygua.
E aprop extratz aquel e entromet un instrument del qual aquesta es la forma:
 e es semblant a canula de argent subtil; es fayt de argent o de eram o de lato leon, al qual en la partida pus bassa de lu es un petit trauc, e en les costatz de lu so tres traucs: dos de una partida e un del autra partida; e fayta es la extremitat de lu insciza segon la manieyra de pluma, ayssi cum vezes:
 E en la extramitat de lu pus sobirana es armilla, quar quan le instrument perve al aygua, lahoras aquela tantost deysen sobre le instrument, donc evacua de l’aygua en la ora miega quantitat, quar si tu evacuas de aquela mes que no cove en la hora, fort leu mor le malaute per resolucio del sieu spirit animal, o accideys a lu cincopi que es appropinquada la mort.
Mays evacua de aquela segon la quantitat de la vertut de lu e segon que significan a tu las disposicios del malaute de la vertut del pols de lu e de la bontat de lu.
E aprop extrats le instrument, e rete l’aygua la qual causa es quar tantost es retenguda per la codena la qual rete le trauc que es sobre le ciphac del qual e recomtat a tu que perfores aquel segon aquela manieyra.
E aprop itera le instrument al autra dia si vezes le malaute tollerant aquo, e extratz de la aygua petita quantitat, e fay aquo per alcus jorns sobre temor, e guarda te de error entro que no romangua de l’aygua sino pauc.
Mays si tu temes sobre le malaute, e leyssas de l’aygua gran quantitat, lahoras cura aquel am sepultura en arena cauda, e mota suzor en banh, e al solelh espere per lonc temps; e cura aquel am medicinas dessicativas entro que sia sanat.
E cauteriza sobre le stomac, e la melsa e·l fitge aprop la extraccio de l’aygua, segon que yeu he recontat en aquo que es precedit.
