de brisure avec plaie
Il covient a celui qui a brisure avec plaie, meismement s’elle est grans, si com li os de la cuixe ou de l’ajutoire ou semblant, qu’il soit sainiez maintenant, si que les sainies que nos avons dit le tesmoignent.
Et se li plaie saine, si la restainche de vitriole, se tu n’as autre chose, puis rencomence a restorer la briseure en cele meisme houre, ou celui jor, se apostemes chaus n’i vient.
Et se apostemes chaus i vient, si laisse la restauration jusc’a nuevime jor, tant que li apostemes soit apaisiez, et n’i touchier ne au tier jor ne au quart, car tu i feroies venir malvais accident.
Et se li os brisiez est aparans sus lou keur descovert, si covient que tu lou mettes a point legierement a tes mains, a extension petite.
Et se li extensions ne t’est apareillie por mettre igal a tes mains, si le ramoine a cest estrument qui est de fer, qui a VII dois ou VIII de lonc, et li largesce est selonc la quantiteit de la plaie; et por ceu est mestier au mire qu’il empreigne III ou IIII, selonc ceu qu’il en ait mestier en chescune cure de briseure; et soit rons et un poc gros, k’il ne ploie mie a la compression sus lou membre a ton ovraige, et soit agus devant, et gros des le mileu en avant, ensi:
Et est apelez «palainche», por coi il covient que li chiés corbes soit mis sus lou chief de l’os apparent; et le boute a une fois, tant k’il reviegne, et soit igalz l’un encontre l’autre.
Et se li brisure est subtilz, et li estrumens ne puet bien prendre l’os, si covient que tu copes lou chief de l’os, tant que li estrumens en ait possance.
Et se tu ne pues ramener l’os, si com nos avons dit, si lou cope d’un estrument covenable a ceu, ou incisoire ou soieure, a ton pooir; puis reis ceu qui est demorez en l’os d’aspreteit et de menues escorces.
Et quant li os est ramenez, et li malaides sent grant dolor aprés, saiches qu’il n’est mie en son leu natureil.
Si fai tant qu’il soit en son leu, puis moille I drapeil en vin stiptique noir, et proprement se c’est en esteit; et ne mettre mie sus la plaie cerote ne autre chose ou il ait oile, qu’il n’i faice venir porriture et corruption; puis aministre esteles quant tu as restoreit l’os, et laisse la plaie descoverte, et cope la coverture tout entor, selonc la quantiteit de la plaie, et te done bien en garde que li plaie ne soit estrainte avec la brisure; et maintes fois ont ce fait li fol mire, et ont fait venir sus le malaide ou mort ou corrodent aucune fois; et soit li estrignemens plus molz et plus souef des autres brisures.
Et se li plaie est male ou grans, et tu doutes que mavais accidens n’i veigne, si com nos avons dit, et tu trueves dolor au leu, si n’i covient mie mettre sus esteles; mais envoloupe entor, en leu d’esteles, drapelz durs, et les lie.
Et quant tu vois aprés I jor ou II enjanrer bowe a la plaie, si oste ceu que tu as mis sus a tout vin, et i met oignement sanant plaies, si com oignement tetrafarmaçon et semblans.
Et covient que tu deslies lou membre II fois le jor, lou matin et au vespre, tant qu’il soit soudez et sanez.
Et covient que li membres soit aparilliez en teil maniere que li bowe corre aval legierement.
Et se maint jor trespassent, et il ne puet souder mais rent adés bowe, saiches k’il i a petites pieces d’os, por coi il covient que tu quieres la plaie avec tente, et oste toutes ces pieces desevrees que font venir celle dolor.
Et se fistule vient au leu, ou autre maniere de corruption, si covient que tu le cures, selonc ceu qu’il dist en son chapistre ci devant.
Et quant li os est brisiez, et apert sus lou membre, si com li os de la cuixe ou de l’ajutoire, et autres semblans des grans membres, si ne le traire mie, car maintes fois en vient li mors, mais le laisse tant qu’il porrisse; par aventure cherra par lui aprés XX jors ou XXX, puis cure la plaie, se tu pues; et se tu ne pues, si la laisse.
