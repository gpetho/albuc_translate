de l’uve
Quant reume dessent a l’uve, et elle est enflee et elle est longe, si est apelee «perpendiculaire»; et s’elle est desoz grosse et reonde, si est apelee «uve».
Quant elle est curee si com nos avons dit en la division, et li cure ne profite mie, et tu vois que li chaus apostemes est apaisiez, et elle est subtilz, si covient que tu la copes; et celle qui est reonde assemblee et n’est mie longe; et elle est sanguine ou de fusse color ou noire, si covient que tu eschues l’incision de li.
Car il i a grant peril sus lou malaide.
Il covient donques, quant tu la vois, selonc la maniere que j’ai dit, de sa blenchor et de sa longesce, que tu faices seoir le malaide devant lou soleil, et li presse la lengue a l’estrument dont nos avons fait la remembrance ci devant; puis fiche l’oncine en l’uve, et la trai desoz, et la cope a I des II estrumens que j’ai dit en l’incision des II amandres.
Et covient que tu ne coper mie fuer que la superfluiteit qui est outre le termine natureil; car se tu en copes plus, si grieves a la voix, et a la parolle; et aprés l’incision, use de ceu que nos avons dit en l’incision des II amandres, et le cure tant qu’elle soit sanee.
Et se li malaides a paor dou coper, si covient que tu i use d’engien a la cauterization de li sens paor.
Et li maniere dou cautere si est aigue ague.
Et est que li malaides mette son chief en ton sain, et puis li presse la lengue a l’estrument que nos avons dit ou chapistre de cautere, et confis avec aigue vive chaus, si qu’elle ne soit mie trop espesse ne trop clere; et en emple le chevement de cest estrument, de coi ci est li forme:
Et ait ou chief une cheveure ou om met la medecine, si com li chevemens d’une cuillier, et met l’estrument a tout la medicine sus l’uve; et li malaides soit gisans sus son costeit, si que li salive et li muscillaige corre de sa bouche de la medicine dedens, si qu’ele ne dessende a la gorge, et lou blece; puis tien ta main a tout la medicine et la presse sus l’uve, la quantiteit de la moitiet d’une houre, tant que tu la vois nercie et li mordications de la medicine soit apaisie; et se tu vues, pren coton et l’envoloupe sus aucun estrument, et moille lou coton en la medicine, et boute l’estrument a tout le couton en la cainne desus, tant que li coton s’aerde sus l’uve; et fai ceu sovent, tant que li cauteres soit parfais, puis la laisse elle seche, et chiet aprés IIII jors ou V Et se tu as mestier de rencomencier lou cautere de la medicine, si le rencomence, et aprés le cautere l’essue entor l’uve, de couton embut em burre, et mundifie ceu qui est entor de la medicine; et soit arosez d’aigue froide, et soit curez de gargarismes tant qu’il soit sanez.
Ceste cure est plus save de l’incision, ne que li cautere; s’elle est curee de fumigation selonc ceste maniere, pren calament et ysope et origanum et rue et camomille et avronne et semblans herbes, et les assemble toutes ou aucunes d’eles en I pot, et i met aisil, et fai bullir; et li potz soit bien gluez de fort terre, et enmi le pot ait I estrument cheveit selonc ceste maniere:
Et soit d’argent ou d’arain, et soit li uns des chiés boutez en la bouche dou malaide tant que li vapor monte a l’uve par la caine, tant que li uve soit mortifie; aprés lou rencomence sovent, tant que li uve seche, et garde que tu ne faices ceu au comencement de l’avenement de l’aposteme chaut, car plusors choses i avienent; et ne faire mie ceu fuer que a la declination d’aposteme chaut.
Et se cist estrument n’est presens, si pren une caine et met dedens lou chief une craiffe d’uef, si que li bouche au malaide n’ait mie trop chaut; car li craiffe d’uef ne lait mie la vapor grever la bouche, et c’est bone cure ensamble salut.
