Â¶ De curatione dislocationis Calcanei.
Caput XXXIIII.
Calcaneus quandoque remouetur remotione parua, et quandoque dislocatur secundum complementum.
Et dislocatio eius fit, aut ad interiora, aut ad exteriora.
Et signum dislocationis eius est, quod uides Calcaneum inflatum, procedentem ad partem ad quam dislocatur.
Curatio autem remotionis eius, est facilis reditionis: et est, ut extendatur cum facilitate cum manibus, et aequetur, donec redeat.
In curatione autem eius quando dislocatur secundum complementum, oportet, ut facias sedere infirmum rectum: et teneat ipsum minister fortis ualde a posteriori parte dorsi eius, in medio ipsius.
Deinde tene tu cum manu tua dextra pedem eius a superiori parte eius, et cum manu tua sinistra ab inferiori parte pedis eius loco cauillae.
Deinde trahe pedem ad tecum manu tua dextra.
Deinde cum sinistra duabus uicibus.
Deinde extende cum sinistra, et impelle pectus pedis cum dextra uersus crus absque labore.
Fac illud bis, sicut narrauimus.
Deinde impelle pectus pedis ad crus in uice tertia, et tu trahis cauillam.
Si ergo redit in uice una, aut in duabus secundum hunc modum, et uides pedem aequatum, est bonum: et si non, tunc itera operationem super ipsum: quoniam ipse redit.
Si autem prohibetur tibi reductio eius cum eo quod narrauimus: tunc fac iacere infirmum super dorsum suum super terram, et fige paxillum in terra firmatum ualde, ut cadat inter coxas eius: et tu iam inuoluisti super ipsum pannum, ut non laedat infirmum.
Deinde accipiat minister coxam eius: postea extendat minister alter pedem, aut cum manibus suis, aut cum ligamento quod liget super collum pedis.
Deinde extendat omnis minister contra extensionem comparis sui: et paxillus sit stans inter duas coxas infirmi retinens eum, ut non attrahatur corpus eius ad inferiora apud extensionem.
Deinde aequet medicus dislocationem manibus suis, et minister alter teneat crus sanum ad inferiora.
Nam dislocatio redit cum uelocitate.
Quando ergo redit dislocatio, et declaratur tibi sanitas reditionis eius: tunc pone emplastrum et stuppam, et stringe ipsam cum ligamentis firmiter, et liga pedem cum ligamento ad crus.
Et oportet, ut caueas uel timeas de neruis, qui sunt supra calcaneum posterius, ut non sit ligamentum super eos uehemens, et laedat eos.
Deinde dimitte ipsum duobus diebus, aut tribus.
Quod si mollificatur ligamentum, stringe ipsum: deinde solue ipsum in die tertio, aut quarto: et prohibe infirmum ab ambulatione quadraginta diebus.
Si uero conatur ambulare ante illud spacium, non fit securitas quin dissoluatur super ipsum dislocatio, et corrumpatur, et non recipiat post illud curationem.
Quod si accidat ei apostema calidum: tunc oportet, ut administres in sedatione eius illud, in quo praecessit narratio nostra in alio loco ex curatione, et embrocationem, donec remoueatur.
