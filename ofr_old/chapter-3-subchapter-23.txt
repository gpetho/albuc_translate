Ci encomence li livres des dislocations
Dislocations est issue d’aucune jointe de son leu, por coi il ne se puet muevre, et est li membres mal figurez, et sent li malaides grant dolor et grant lesion.
Quant dislocation vient a aucun, si le covient maintenant ramener sens targier.
Car s’on tarde, si enfle li leus, et par aventure si le remet on a poines au leu; por ceu ne covient mie c’on le mueve a l’oure k’il est enflez: maintes fois fait venir spame et autres dolors; toutevoie, quant ce avenra, si fai sainier lou malaide, puis le laisse, tant que li apostemes chas soit apaisiez; puis arose le membre d’aigue chaude et d’oile, puis le ramoinne legierement, et cure chescun membre si com li cure venra en son leu.
Et j’ai ordenez les chapistres des dislocations des lou chief jusc’a piez.
