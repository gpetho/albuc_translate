de ydropisie
Cautere ne vaut a ydropique, fors c’a la maniere qui est apelee «asclytes».
Quant tu la cures selonc les manieres que nos avons dit en divisions, et ta cure ne profite mie, adonques covient il que tu li faices IIII cauteres entor la boude, et I sus l’estomac, et un sus le foie, et I sus la mice, et II derrier le dos sus l’espinee, et I endroit le pis; et soit li cauteres bien pres de l’espés dou keur.
Aprés laisse le cautere aovert por giter porriture lonc tens, et ne lassier mie la cure dou malaide aprés le cautere; et sanation se hasterait, et seront ensamble les II ententions avec l’aide de Deu.
Li forme dou cautere por le ventre soit li clavile que nos avons devant mostreit; et cil por le dos soit olivaire, selonc ceu qu’il est ci devant mis.
