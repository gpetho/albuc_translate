 Capitol .xlix.
De seccio de apostemas que accideysso per arceria o per vena.
 Quan arceria es rompuda, e la codena es consolidada la qual es sobre aquela, lahoras motas veguadas accideys apostema E les senhals per les quals es conoguda que imflamacio e apostema sian per la arteria o per vena: quar quan apostema es per arceria es lonc agreguat en le preon del cors; e que quan inpelleysses le apostema am les tieus ditz, sentes en lu quays sia stridor.
E aquel que es per vena es redon al manifest del cors.
E seccio sobre aquest apostema es error, e majorment en aquel que es dejos las aysselhas, e en les angonars, e en le col, e en motz locs del cors; e es mot gran, donc cove que la sua curacio am ferr sia esquivada, e aquel que es en las extramitatz, o al cap, cove que sia evitat.
Mays sobre aquel que es de lor per imflacio de l’orrifici de la arceria, scindeys en la codena seccio en le lonc; e aprop huebre la seccio am uncis e aprop la arceria, e deliura de las tunicas entro que sia descuberta.
E aprop met sobre aquel agulha e fay aquela penetrar entro al autre latz, e estrenh la arceria am fiel doble en dos locs, — la qual causa yeu a tu eyssenhegui en extraccio de doas arcerias les quals so en les templars.
E aprop punh le loc le qual es entre dos liamentz am spatum entro que yesca le sanc tot que es en lu, e sia dissolvut le apostema.
E aprop administra curacio en la qual es engendrat poyre entro que caian les liamentz; e aprop cura aquel am enguentz convenientz ad aquo entro que sia sanat.
E si es apostema per seccio de vena, lahoras cove que tu tenguas am la tua ma aquo que es a tu possible del apostema am la codena, e aprop intromet la agulha dejos le loc le qual tu has tengut dejos la tua ma, e fay aquela penetrar; e sia en aquela fil doble entro que tu extraguas aquel del autre latz, e aprop ligua le apostema am bo liament segon que yeu he dit a tu en le liament de uva4 de doas partz am doas extremitatz del fil.
Mays si temes que extraguam le fil, lahoras entromet le fiel am aquela agula dejos tot le apostema deves la inscizio de la agulha primieyra, e strenh les tieus fiels en quatre locs.
Aprop secca le apostema en le mieg loc de lu entro que quan es yssit aquo que es en lu, lahoras tu inscideys la superfluitat de la codena, e layssa aquo que de lu es liat.
E aprop pausa sobre lu pulvil le qual has submergit en vi e oli, e aprop administra la curacio la qual es fayta am calguas e enguentz entro que sia sanat.
