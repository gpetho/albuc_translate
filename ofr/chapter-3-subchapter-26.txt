de la dislocation de l’espaule  
Saiches que li espaule n’est desaluee fuer que selonc .iij. manieres: de coi l’une est qu’ele desalue a la partie de l’assele au desoz; et li seconde est a la partie dou pis; et par aventure desalue a la partie desus, et ceu avient poc;  
et ne desalue mie derrier por l’espaule, et ne desalue mie dedens por les ners; et plusors fois desalue desoz vers l’assele, meismement a ces qui ont poc de char, car a ces saut ele fuer hastanment; a ces qui ont assez char, saut ele a poines, et rentre a poines.  
Et par aventure avient a aucuns homes percussion ou casseure, et enfle li espaule d’un aposteme chaut, et cuide qu’elle est desaluee par ceu.  
Il covient donques que tu l’esprueves, tant que tu en soies certains; et adonques encomence la cure.  
Et est conue li dislocations quant il est aval vers l’assele, et met difference entre l’espaule malade et la saine, et tu troveras entre lor diversiteit manifeste;  
et troveras au chief de l’espaule une fosse, et desoz l’assele au tochier le chief de l’espaule, ausi com se ce soit uns oes; et ne puet li malaides ramener sa main a son neis, ne movoir de nulz movemens;  
et ausi, s’elle est desaluee en haut, si n’est mie occultee, car tu le trueves manifestement au tochier;  
et ceste maniere de dislocation n’est mie fors a ramener, quant elle est novele, ou se li enfes est malaides.  
Et li maniere est que li ministres lieve la main dou malaide en haut, puis met tes peuchas desoz l’assele, et lieve la jointure a force en haut au leu; et li ministres lieve la main, et l’estende en haut, pues le mette desoz; si venra hastanment.  
Et s’elle ne vient si com nos avons dit em mains jors aprés, si covient ke li malaides soit baigniez en aigue chaude; et li amenistre arosement mollifiant et assouajant, si com decoction de altee et de fenugrec et de mellilote en aigue, et soit amenistree;  
puis soit sovinez li malaides sus son dos, et mette on desoz l’assele un sto de lainne igal, ne trop mol ne trop dur, puis mette li mires son talon sus le sto, et lieve le chief de l’espaule vertuousement, et traie la main dou malaide;  
et uns autres ministres teigne lou chief dou malaide, si qu’il ne se mueve aval; celle espaule revient tout maintenant, et se tu vues si le ramoinne selonc ceste maniere:  
et est que tu faices estre present .i. home qui soit plus grans que li malaides; et soit drois devers lou costeit, et boute s’espaule desoz l’assele dou malaide, et lieve l’assele en haut, si que li malaides pende en l’ar;  
et uns autres ministres traie la main dou malaide aval devers lou ventre. Et se li malaides est trop legiers, si pent avec lui aucune chose pesant, et li dislocation revient maintenant.  
Et le ramoinne on ausi en autre maniere: et est c’on fiche .i. lonc tison en terre, dont li chiés soit ausi reons com .i. pistal, et ne soit ne trop gros ne trop graile;  
puis soit mis desoz lou malaide, mais k’il ait drapelz souef sus, et li malaides soit estans dou lonc dou fust; puis soit estendue sa main aval d’autre part forment, et li jointure revenra en son leu hastanment;  
et s’elle ne vuet revenir por toutes ces choses que nos avons dit, si fai ceste cure: pren .i. tison de .ij. bras de grant et .iiij. dois de large, qui ait le chief reont por mues entrer em parfont desoz l’assele, selonc ceste forme:  
puis lie sus le chief dou fust drapelz souez, que li fust ne blece lou malaide, puis le met desoz l’assele dou malaide; et estende som bras sus le fust dou lonc, et lie l’ajutoire sus le fust, et lou bras au chief de la main, puis met le bras sus .i. eschillon d’une eschiele dou large, et soit estendue li mains aval, et soit laissiez li cors pendans d’autre part: li jointure reva ens maintenant.  
Et quant elle est ens, en quel maniere que ce soit, si covient que tu mettes desoz l’assele une spere de laine igal, puis met l’emplaustre aparilliet de poudre dou molin, avec encens et aubun d’uef, sus toute l’espaule et entor, puis l’estrain desoz l’assele avenanment, et torne le liien sus l’emplaustre, et embraice la main a son col, et soit li mains demorans ensi.  
Et covient qu’il menjuce poc, tant que li membres soit confortez, car il sanera plus tost; et puis menjuce plus aprés .v. jors ou .vij., et le mueve; et s’il est fermeis et il n’est mollifiez, si est sanez.  
Et se li jointure est fuer de leu por moistor que i est venue, ou por autre cause, si covient que tu i aministres cauteres a iij. pertus, si com il est mis devant ou chapistre des cauteres.  
Et se tu fais tout ceu, et il deslie aprés .vij. jors, et li jointure ne se tient, et ne puet lever som bras amont, adonc saiches que li nerf au chief de l’espaule sont copeit ou estendut ou amollis; et saiches que li jointure n’iert jamais fichie en son leu.  
Li dislocation qui est devers lou pis, et les mameles, ou derrier, si est faite par impulsion, et estendement de mains, et i aministre on autre lieure; et cure tant qu’il soit sanez.  
Et se aprés la sanation vient grietez au membre, et tardemens em movement, si use li malaides bain maintes fois, tant que celle grietez soit alegie, et reviegne a sa premiere nature.  
