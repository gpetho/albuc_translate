 De sutura de emorroydas en las quals corra sanc en la inscizio de aquelas.
 Emorroydas so segon dos manieyras, quar o so entre le cul semblantz aysi que es de carbos, o quays aquelas sian cum a gras de rasim.
E de aquelas so petitas e grans, e que le sanc corr de aquelas tostemps e es una, e so motas, e so fora·l cul, e en las extremitatz de lu.
Mays empero aquelas que so foro le cul so segon las mes de pauca humiditat, de las quals corr aygua citrina o un petit de sanc am cos continuabla, e so segon la color del cos.
 E la curacio de aquela que es dedintz le cuol es que comandes al malaute que se assela e que se exprema entro que le cuol yesca e las emoroydas apparescan a tu.
Adonc tu te coyte e suspen am uncis o que tenguas aquelas am la tua ungla, e aprop incideys aquelas deves las suas razitz.
Mays si les uncis no so tengutz en aquelas per la humiditat de lor e mollificacio de aquelas, lahoras pren aquelas am drap aspre o am coto o am flassada de lana, e extratz aquelas am les tieus ditz, e aprop inscideys aquelas e polveriza sobre lor alcunas polveras caudas aprop la inscizio, per que sian ad aquelas en loc de cauteri; o cauteriza aquelas segon que es precedit en le capitol de cauterizar.
E aprop cura aquelas am l’autra curacio entro que sian sanadas.
E si le cul no obezeys a egressio, lahoras cristerisa le malaute am cristeri en le qual sia mordicacio petita, e sia lavat am aquel aquo que es en le cuol e que obezesca a egressio leugierament quan le malaute s’esprem.
 Mays si las emorroydas so defora le cul, lahoras la causa de lor es leugiera, e es que tu prenguas aquelas am la tua ungla, o que prenguas aquelas am unci, e inscidas aquelas, e aprop cura aquelas am aquo que havem dit entro que sian sanadas.
 E aquel que avoreys inscizio, cove que aministres sutura de lor segon aquesta manieyra: pren fiel envolopat e entromet aquel en agulha e aprop extratz las emorroydas a las partidas dessus, e fay aquel penetrar am la agulha en la razit del autra part, e envolveys las doas extramitatz del fiel en la partida pus dejos de la agulha, e so latitudinalment; e estrenh la emorroyda am strectura fort, e aprop noza le fiel e extratz la agulha.
E fay aquo a totas, e layssa de aquelas una e no la cozes, per so que la superfluitat del sanc corra de aquela.
E aprop pausa sobre le cul drap enfus en oli rozat o en cerot; e pausa aquel sobre·l cuol e comanda al malaute que·s repause.
E aprop layssa aquela entro que caja; e quan es casuda, cura aquelas am enguentz o am autra curacio entro que sia sanat.
 De curacio de fistulas.
 Motas veguadas accideys per exseccacio de fenda o per costriccio de natura.
E cum so antiquadas e no val en aquela medicina, lahoras cove que tu razas aquelas am la puncta de spatum o am la tua ungla entro que sian faytas humidas e sia hostada de aquelas la escorsa pus desus, la qual prohibeys aquelas de consolidacio; e aprop cura aquelas entro que sian consolidadas.
Lahoras tu osta aquelas am razio pus vehement que la primieyra entro que mot sancno e sian excoriadas; e aprop cura aquelas entro que sian sanadas.
