de reume
Quant il avient a aucun une maladie qui est apelee «catarre» as eulz ou au pis, et li maladie est anciainne, et li cure de medicine ne profite mie, adonques li derraine cure si est li cauteres avec ceu c’on li copera les II arteres.
Il covient donques, cant tu les vues coper, que li malaides faice rere son chief; aprés li frotte lou leu d’un drapel aspre tant que les arteres aperent, puis estraingne li malaides son col a tout I drapel; puis regarde ou li voine bait, et li leus de l’une et de l’autre sont aprés les oreilles, et poc sont reponues; puis signe les leus d’enche, puis cope l’une et l’autre d’un spatumile agut de II pars, tant que li taille veigne jusc’a l’os, et ceu soit par lou large dou chief.
Et se tu vues, boute le spatumile desoz l’artere et la cope au desus, en taillant ausi com II dois au traver.
Et quant li voinne est copee, si saut li sans en haut continuelment fuers.
Et se li artere n’apert au sentir, si covient que tu mesures la quantiteit de l’espaice de III dois, puis seigne d’enche et fent jusc’a l’os; et ceu qu’il covient dou sanc mettre fuers si est VI c/, et par aventure un poc plus ou moins, selonc ce que li malaides puet soffrir, et la repletion de l’artere; puis regarde la plaie: s’il remaint sus l’os point dou syphac, si le cope que apostemes chaus n’i veigne, puis estrain la plaie et lie, et la cure d’oignement tant qu’ele soit sanee.
