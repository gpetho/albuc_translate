¶ De uulneribus Ventris, et exitu intestini, et exitura eorum.
Caput LXXXVII.
Disruptio quae accidit uentri, est magna, et media, et parua.
Ex magna igitur quandoque egreditur intestinum, aut numerus intestinorum.
Quare fit intromissio eorum, et eorum sutura uehementior et difficilior.
Et disruptio parua etiam fit difficilis ex modo alio.
Sequitur ergo, ut sit reductio eorum difficilior, si non properas in intromissione sua ad locum suum statim: quoniam inflatur, aperitur, et ingrossatur: quare fit difficilis introitus eius.
Propter hoc ergo fit melior disruptionum disruptio media: quoniam cum ea non fit difficilis reductio intestini, sicut fit dissicilis in his duabus speciebus.
Scias, quod sutura uenris est secundum quatuor modos.
Duae suturae communes conueniunt in sutura uentris, et in sutura reliquorum uulnerum corporis: et duae suturae aliae proprie communicant reliquis uulneribus.
Verumtamen sunt magis propriae cum sutura uentris: et ego narro tibi unamquamque cum expositione, et declaratione.
Dico ergo, quia quando uulnus est paruum, et egreditur ex eo aliquid ex intestino, et fit difficile reducere ipsum: tunc illud est propter unum duorum modorum.
Aut propter paruitatem disruptionis, sicut diximus: Aut quoniam in intestino est inflatio propter frigus aeris.
Quando ergo illud est ita, tunc oportet ut calefacias ipsum, ita ut submergas spongiam, aut pannum humidum in aqua tepida sola.
Aut decoquas in aqua squinantum, et cyperum, et spicam, et embroces cum ea intestinum, donec resoluatur inflatio.
Quandoque facit illud uinum in quo est stipticitas: et est melius quam aqua sola in resolutione inflationis.
Cum ergo uides inflationem iam resolui, tunc humecta intestinum cum aqua in qua decocta est altea, aut malua.
Nam per illud alleuiatur introitus eius cum re parua.
Si autem excusatur reditus eius post hanc curationem, tunc finde in disruptione parum, cum instrumento quo secantur hemorrhoides.
Et curatio prima est melior quando praeparatur, quam sectio: et non fit coactio ad secandum post necessitatem et defectum instrumenti.
Sit pars eius una quae est torta, acuta, et pars eius altera non acuta, et extremitas subtilis non sit cum subtilitate Spatumilis, imo sit obtusior parumper: et est illa quae similatur caiada, sicut uides.
Cum ergo amplificatur uulnus, et ingreditur intestinum, tunc oportet, ut sit reductio eius secundum formam suam naturalem in loco suo sibi proprio, si possibile est super illud: quoniam est melius.
Quando uero disruptio est ampla in inferiori parte uentris: tunc oportet ut facias iacere infirmum super dorsum suum, et pone crura sua altiora capite suo.
Et si est in superiore parte uentris, tunc pone caput eius, et pectus ipsius altiora quam eius inferiora.
Et similiter si est disruptio in una duarum partium uentris, tunc pone intentionem tuam, et tuam considerationem semper in hoc, ut pars in qua est uulnus sit altior parte altera.
Et ita oportet, ut admimistres illud in uulneribus magnis, et in uulneribus mediis.
In uulneribus autem paruis, pone illud secundum quod praeparatur tibi.
Deinde fac ut sit praesens inter manus tuas minister pius, qui teneat disruptionem totam manu sua: et aggrega labia eius.
Deinde detege ex ea ei qui sequitur suturam aliquid post aliquid: et iste est modus suturae communis unius.
Et est, ut accipias acum, aut numerum acuum secundum quantitatem amplitudinis uulneris.
Deinde dimitte ab extremitate disruptionis quantitatem digiti anularis, id est, medici: et fige acum unam praeter quod intromittas in eam filum in duabus extremitatibuis cutis, cum duabus extremitatibus sifac quod est sub cute ab interioribus, donec facias eam penetrare ab alia parte, et tu iam aggregasti duas extremitates cutis, et duas extremitates sifac: et fiunt quatuor ordines.
Deinde stringe cum filo duplo in circumitu acus aliquotiens a duabus partibus simul, quousque sint aggregata duo labia uulneris aggregatione decenti.
Deinde dimitte grossitudinem digiti etiam, et fige in eis acum aliam: postea reta eam cum filo, sicut fecisti cum acu prima.
Non ergo cesses facere illud cum eo quo indiges ex acubus, donec compleas constrictionem uulneris totius.
Et sint acus mediae inter grossitudinem et subtilitatem: quoniam acus subtiles ualde uelociter incidunt carnem: et grossae sunt difficilis introitus in cutem: propter illud oportet ut sint mediae in subtilitate, et grossitudine.
Et non oportet, ut figatur acus in duabus extremitatibus cutis propinquae multum: ut non incidatur caro uelociter, et aperiatur uulnus ante consolidationem sui, et non elongentur etiam cum sutura, ut non prohibeatur uulnus a consolidatione.
Deinde incide extremitatem acuum, ut non laedant infirmum apud somnum suum: et pone eis puluillos ex pannis ab omni parte, qui teneant extremitates acuum: et dimitte eos, donec scias quod uulnus iam consolidatum est.
Et haec quidem species suturae cum acubus taliter est conuenientior in uulneribus paruis.
Quoniam sufficit in sutura eorum acus una, aut duae, aut circiter eas.
Sutura autem secunda communis est, ut aggreges cum sutura extremitates quatuor: extremitates, duas cutis, et extremitates duas sifac in uice una, cum acu in qua sit filum inuolutum aequale in subtilitate, et grossitudine.
Deinde quando penetraueris cum acu has extremitates quatuor, reduc acum a parte a qua incaepisti eadem, ut cadat filum retatum a superiori parte uulneris: ut sit sutura, sicut sutura panni quo stringuntur panni, et pone inter omnem suturam quantitatem grossitudinis digiti minoris.
Hanc autem suturam sciunt homines.
Et cum hac sutura ego sui uulnus quod acciderat uiro in uentre suo, qui fuerat uulneratus cum cultello, et erat disruptio uulneris maior palmo uno: et exierat ex intestinis circiter duos palmos ex intestino medio, et erat disruptio in medio uentris.
Reduxi ergo illud postquam stetit intestinum eius extra uulnus xxiiii horis.
Consolidatum est ergo uulnus in spacio quod fuit circiter XV dies: et curaui ipsum, et sanatus est: et uixit post illud annis multis, conuersatus in suis dispositionibus.
Et medici iudicauerant, quod non sanaretur.
Et ex miraculo fuit, quod non curaui illud cum unguento.
Quoniam fui in loco in quo non inueniebatur unguentum, neque aliquid ex medicinis.
Posui ergo super uulnus cotum uetustum bis in die, et assiduaui ablutionem eius cum aqua mellis, donec sanatum est.
Duas autem species suturae proprias dicam secundum narrationem sermonis.
Et est, ut incipias cum sutura acuta: et intromittas acum ab exteriori ad interiorem partem.
Cum ergo penetrat acus in cutem, et in lacertum euntem secundum longitudinem et latitudinem totius corporis: dimitte extremitatem sifac in latere in quo intromisisti acum, et fac penetrare in extremitatem aliam ab interiori parte ad exteriorem in extremitate altera mirach.
Cum ergo feceris eam penetrare, tunc fac eam penetrare secundum hoc in eadem hac extremitate mirach ab exteriori parte ad interiorem: et dimitte extremitatem sifac, quae est in hoc latere, et fac penetrare acum in extremitatem alteram ab interiori parte ad exteriorem: et fac penetrare cum penetratione tua qua facis eam penetrare in sifac extremitate mirach, quae est in parte eius, donec penetret in ipsum totum.
Deinde incipe etiam ab hoc eodem latere, et sue ipsum cum extremitate, quae est ex sifac in latere alio, et extrahe acum ex cute quam penetrauit.
Deinde reduc eam in illam cutem, et sue extremitatem sifac, quae est in latere alio, cum hac extremitate mirach: et extrahe eam ex cute quae est ex parte eius, et fac illud uice una, et alia: et fac illud uice post uicem, usquequo suas extrinsecum totum secundum illud exemplum.
Et summa huius suturae, est ut suas sutura pellipariorum qua suunt pelles: ita ut suas sifac uice una ex parte una extremitate cutis: et ut dimittas eam uice alia ex parte alia, donec compleas.
Secunda species suturae propriae, quam dixit Gale nus.
Iste eius sermo narratus est, ut suas eam secundum similitudinem, qua suunt eas quidam medicantium, ita quod aggregant omnem partem ad comparem suam conuenientem per naturam: et applicant extremitatem sifac ad eius aliam extremitatem, et extremitatem mirach ad extremitatem eius aliam.
Et illud fit secundum quod narro tibi.
Oportet ut figas acum in extremitatem mirach propinquam tibi ab exteriori parte, et facias eam penetrare ad interiorem in eo solo: et dimittas duas extremitates sifac.
Deinde reuolue acum, et fac eam penetrare ab exteriori parte ad interiorem in duas extremitates sifac, scilicet utrinque.
Deinde reuolue utrasque, etiam fac penetrare utrasque ab interiori usque ad exteriorem, in duas extremitates mirach alias, quae sunt in latere opposito.
Et iste modus suturae est melior sutura communi facili, et est sutura cuius praecessit rememoratio.
Iste est ergo sermo Galeni etiam.
Et dixerunt quidam.
Retificatur sutura uentris cum duabus acubus.
Quod est, ut intromittas in eis utrisque filum unum: et incipe cum intromissione acus, ex eo quod est apud te, et fac eam penetrare usque ad latus aliud, secundum suturam eorum qui suunt coria aequaliter.
Et scias, quod quando disruptio est in medio uentris: tunc sutura eius est difficilior quam reliquorum locorum uentris.
Iudicium uero medicationis uulneris, est iudicium reliquorum uulnerum.
Quod est, quia quando tu consequeris uulnus recens cum sanguine suo, antequam alteret ipsum aer: et reducis intestinum, et suis ipsum, et aptas ipsum: tunc pone super puluerem incarnatiuum.
Quod si aer iam alterauit uulnus: tunc pone super ipsum quaedam unguenta, quae sunt tibi praesentia, donec faciant pus: et cadant fila, et consolidentur sifac, et mirach.
Deinde cura illud sicut est curatio reliquorum uulnerum, donec sanetur.
Si autem non sunt tibi praesentes medicinae, tunc pone super ipsum statim, exquo incipit emittere pus, cotum uetus: et permuta ipsum bis in die, sicut docui te, donec sanetur.
Nam tu non indiges medicatione alia in pluribus dispositionibus, quando uulnera sunt simplicia.
Si autem times, quod communicet uulnus membris principalibus in laesione, tunc oportet ut submergas lanam lenem in oleo temperatae caliditatis, aut in oleo rosato: et pone ipsam in circumitu locorum quae sunt inter inguina, et sub ascellas.
Quod si sentit dolorem, aut punctiones, aut putrefactionem in intestinis suis (nam multotiens accidit illud) tunc clisteriza ipsum cum uino stiptico, nigro, tepido: praecipue si putredo iam peruenit in intestino, et facta est exitura penetrans usque ad concauitatem eius.
Et scias, quod illud quod est ex intestino grosso, est facilioris sanationis: et quod ex eis est ex subtili, difficilioris sanationis.
Intestinum autem quod nominatur Ieiunum, non suscipit sanationem ex uulnere quod accidit in eo omnino: et illud est propter multitudinem eius, quod est ex uenis, et magnitudine earum, et propter subtilitatem corporis eius, et propinquitatem ipsius naturae neruorum.
Si autem illud quod procedit ex uulnere est zirbum, et consequeris ipsum recens: reduc ipsum secundum reductionem tuam, qua reducis intestina aequaliter.
Si uero praeteriit ei spacium, et iam factum est uiride, aut nigrum: tunc oportet ut stringas ipsum cum filo supra locum qui denigratus est ex eo, ut non accidat fluxus sanguinis.
In zirbo enim sunt uenae et arteriae.
Deinde incide quod est praeter illud ligamentum, et pone duas extremitates fili pendentes ex inferiori parte uulneris extra ipsum: ut alleuietur super te attractio eius, et extractio ipsius apud casum zirbi, et emissionem pus uulneris.
¶ Rememoratio uulneris quod accidit in Intestino.
Quando accidit disruptio in Intestino, et est parua: tunc possibile est, ut restauretur in quibusdam hominibus: propterea, quia ego uidi qui fuit uulneratus in uentre suo cum percussione lanceae, et erat uulnus a dextra stomachi, et antiquatum est uulnus: et factum Fistula, et exiuit ex eo egestio, et uentositas.
Posui ergo curationem, usque quod ego non fui confisus in sanatione eius: neque cessaui subtiliare ipsum, donec sanatus est, et consolidatus est locus.
Postquam ego uidi locum iam consolidatum, timui super infirmum, quod accideret super infirmum accidens malum in uentre suo: et non accidit ei ex illo accidens malum.
Et remansit in melioribus dispositionibus suis, comedens et bibens, et futuens, et intrauit balneum, et exercitatus est in dietis suis.
Et iam dixerunt quidam experimentatorum, quia quando accidit in Intestino uulnus, et est paruum: tunc oportet ut ligetur secundum hunc modum.
Et est, ut accipias formicas magnorum capitum.
Deinde aggrega duo labia uulneris, et pone formicam unam ex eis quae habeant os apertum super duo labia uulneris.
Cum ergo capit super ea, et stringit os suum, abscinde caput eius, adhaeret enim, et non soluitur.
Deinde pone formicam aliam prope primam, et non cesses facere illud cum formica post formicam secundum quantitatem uulneris totius.
Deinde reduc ipsum, et sue uulnus.
Illa enim capita remanent annexa in Intestino, donec cibetur Intestinum, et sanetur, et non accidat infirmo nocumentum penitus.
Et iam possibile est, ut ligetur Intestinum etiam cum filo subtili: quod abstersum est ex intestino animalis, annexo cum eo postquam intromittitur in acum.
Et est, ut accipias extremitatem huius fili ex intestino, et excarnetur multum.
Deinde liga in extremitate eius filum lini subtile inuolutum.
Deinde intromitte illud filum in acum, et sue cum eo intestinum.
Deinde reduc ipsum in disruptionem.
Et iste modus suturae cum formicis et intestino, non est nisi secundum uiam fiduciae et spei.
Scias, uulnus quod est magnum, amplum, praecipue si est in uno intestinorum gracilium: tunc non est ingenium nisi subtiliatio, neque est eius sanatio omnino.
