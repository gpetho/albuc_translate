 Capitol .xxviii.
De curacio de dislocacio de malassen, so es de la junctura que es entre·l bras e la ma.
 Malassen de la ma alcunas vetz es deslocada, e la reduccio de la dislocacio de lu es leugiera, e·l contrari es de las autras juncturas, mays empero cove que sia velocitat en la reduccio de lu en la hora en la qual es deslocada, denant que le loc sia apostemat o que accida en lu apostema caut.
E la reduccio de la dislocacio de lu es que tu pauses la junctura de la ma del malaute sobre una taula e le ministre extenda la ma de aquel, e le metge pause la sua ma o o la sua palma sobre la iminencia de la junctura, e empellisca aquela entro que retorne al sieu loc.
Mays empero cove que sia considerat si la palma ja es ostada al ventre de la ma, lahoras le malaute pause le dos de la sua ma sobre una taula deves la extencio e la reduccio; e si la dislocacio es precedent deves le dos de la ma, lahoras sia la posicio de la ma de aquel intrinicequement sobre la taula, per so que la ma del metge caja sobre aquela iminencia de la junctura.
E donc si retorna tantost, bon es; e sino, lahoras strenh aquela am empastre cedant le apostema e layssa aquel; e no iteres aquo, quar sino, no soferta ni no podes sobre la reduccio de lu pus que passan a lu dias.
Mays empero la junctura roman segon la sua tortuositat; e no notz al malaute alcuna causa, sino que la ma es mollificada e no pot strenher alcuna causa; lahoras sapias que les nervis son trincatz o trissatz, e lahoras no es engen en lu sino que sia strenhuda am cauteri prop le cazament de lu e fort leu aquo confereys alcuna causa.
Donc cum malassem es retornada, lahoras pausa sobre lu empastre le qual havem recomtat, e sia layssat e strenhut per v dias; e aprop sia desliat e sia layssat e la ma de lu sia excercitada.
Mays si le movement de lu es ostat e accideys en lu alcuna gravitat, lahoras leniys aquela am aygua cauda e am fricacio alcunas veguadas, entro que sia alleujat.
