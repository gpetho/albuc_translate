Â¶ De cura Sinuum, et qualitate clisterizationis cum medicinis.
Caput XC.
Quando accidit apostema in quibusdam membris carnosis, et prolongatur spacium apostematis, donec collectionem facit saniei: deinde rumpitur, aut perforatur, et egreditur quod in eo est ex sanie, et remanet locus uacuus quasi sit uas: et cutis quae est super ipsum sicut pannus qui iam subtiliatus est: et non peruenit ad ultimum in corruptione sua, neque imprimit in os, neque in neruum, neque in ligamentum: meretur ut nominetur Sinus: et non nominatur Fistula: uerumtamen si prolongatur spacium eius, donec imprimat corruptio in aliquid horum membrorum, tunc nominatur Fistula, aut zuken.
Et cura eius est, ut incidas illam cutem totam sicut reuoluitur: et praecipue quando subtiliata est, et facta sicut pannus: et confidis quia non aaehaeret cum loco, propter corruptionem suam.
Si autem speras quod adhaereat cutis, et non consequitur ex eo corruptio illa ultima consecutione: et si in cute est spissitudo ex carne, tunc cura ipsum cum Clisteri: et est, ut consideres ad Sinum.
Tunc si est magnus, et pus quod emittitur ex eo est foetidi odoris: tunc clisteriza ipsum cum medicamine aegyptio, quod est aceti, et olei, et ziniar, partes recipiens aequales, aggregentur in uase: et decoquantur super ignem, donec rubeat medicamen: et ueniat in spissitudinem mellis.
Deinde accipe ex eo quod tibi necesse est: et dissolue ipsum cum aqua et melle, et clisteriza cum eo Sinum: et stringe orificium eius, et dimitte medicinam in eo ad quantitatem duarum horarum.
Deinde extrahe ipsum cum expressione: fac illud diebus tot, donec mundificetur Sinus, et remoueatur foetor.
Et quandoque clisterizatur cum aqua cineris, quando non est tibi praesens hoc medicamen: et est, ut accipias cinerem lignorum uitis, aut cinerem ex lignis ilicis: et proiicias super eam aquam.
Deinde cola eam, et clisteriza cum ea, donec confidas quod Sinus iam ablutus est.
Quod si infirmo non est tolerantia super medicamen aegyptium, neque aquam cineris, tunc clisteriza ipsum cum aqua et melle, cui iam permixtum est aliquid ex ziniar contrito.
Aut clisteriza ipsum cum melle et uino permixtis, quoniam de proprietate mellis est, ut mundificet, et abluat: et uinum facit adhaerere Sinum, praecipue quando in uino est superfluitas stipticitatis et siccitatis.
Cum facis illud aliquotiens, et confidis quod Sinus corruptio iam remota est: tunc clisteriza ipsum cum eo quod facit nasci carnem in eo.
Et est, ut accipias ex emplastro dyafinicon: et dissoluas ipsum cum oleo rosato, et uino stiptico: aut clisteriza ipsum cum quibusdam medicinis, et unguentis aliis, quorum proprietates scripsi in tractatu unguentorum.
Quod si orificium Sinus est strictum, in quo non capit cannula clisteris: tunc amplifica ipsum cum ferro parumper: aut pone in ipso licinium inuolutum in unguento aegyptio, aut in unguento basilicon, donec amplificetur.
Et similiter si est orificium etiam amplum, tunc aggrega labia eius cum sutura: et dimitte ex eo quantitatem in quam ingrediatur clistere sine additione.
Et similiter si orificium eius ex quo currit pus, est eleuatum ad superiora: tunc seca ipsum in depressiori loco qui est in ipso, ut currat ex eo pus usque inferius: quoniam pus quando coartatur in profunditate Sinus, prohibet carnem generari in eo.
Quod si non est tibi possibile secare Sinum circiter inferius eius secundum quod uis: tunc conare, ut praepares membrum praeparatione qua currat ex eo pus cum facilitate secundum quod praeparatur tibi.
Conare, ut non retineatur in eo aliquid ex pus omnino: et accipe medicinas consolidatiuas quae ponuntur super signum, conuenientes ad illud quod uis.
Et extende eas super pannum lini.
Et sit pannus tantae quantitatis, qua fiat communicatio totius Sinus.
Deinde incide cum forficibus in directo orificii Sinus foramen, amplius orificio Sinus parumper.
Deinde extende ex unguentis lenibus super pannum alium, secundum quantitatem foraminis: et pone eum super ipsum positione longinqua ab orificio Sinus, ut alleuietur exitus pus ex eo: et non auferas pannum magnum, nisi post dies aliquos uice una.
Ille autem qui est super orificium Sinus, est ille quem remoues in omni hora, ut egrediatur quod aggregatur in eo ex pus: et ut scias, an illud quod currit ex eo uirus, est multum, aut parum: aut digestum, aut indigestum.
Et cum hoc iterum considera locum Sinus ipsius, an in ipso sentiat dominus eius dolorem, aut non sit in eo dolor, et an sit in eo apostema, aut non sit in eo apostema.
Cum ergo protenditur medicatio tua taliter, et uides materiam quae egreditur super orificium Sinus, tunc scias, quod Sinus iam adhaeret, aut approximat adhaerentiae: tunc ergo solue ipsum in mane, aut in tertio die: et quando soluis uulnus, tunc permuta pannum alium, et renoua unguentum.
Si autem egreditur ex Sinu post spacium longum uirus subtile, tunc non desperes de adhaerentia eius, nam sanatio eius appropinquat, quoniam ex hominibus sunt qui tardant generationem carnis in uulneribus suis, et ex eis sunt qui agunt econtrario illius.
Si autem egreditur ex Sinu post dies multos pus indigestum, tunc scias quod sinus non adhaeret.
Si ergo tardatur adhaerentia Sinus, et prolongatur res eius: tunc adde in exiccatione medicinarum, uerum faciant medici, ut sint medicinae in substantia sua humidae, et in uirtute sua siccae: sicut unguentum dyafinicon, quando additur in eo superfluitas additionis ex zegi.
Et ex magis ultimo quo curatur, est, ut accipias unguentum dyafinicon, et soluatur cum oleo rosato, et roretur super ipsum uinum antiquum aequale in substantia sua.
Deinde confice ipsum cum eo, et utere ipso.
Et iam facit simile huic actioni, quando non est tibi praesens unguentum dyafinicon, mel, quando decoquis ipsum, donec ingrossetur, et uteris eo.
Aut accipe myrrham, et aloen, et olibanum: tere totum, et pulueriza illud super mel dum est super ignem.
Deinde line super ipsum pannum, et stringe ipsum super Sinum: et line cum melle quod decoquisti, donec ingrossatum est: et pulueriza super ipsum species, et pone super ipsum pannum, et stringe eum.
Et quandoque administratur in illo aristolochia longa, et radices lilii coelestis, et est lilium: et farina herbi, et centaurea.
Utere eis simplicibus, aut aggregatis, tere ea, et cribella ipsa: et pulueriza super mel quod narraui, et utere eo.
Quod si prolongatur res Sinus, et non sanatur hac curatione: tunc scias, quod in profundo eius est corruptio: aut iam facit impressionem in ossibus, aut in reliquis membris duris, aut ligamentis: tunc cura ipsum curatione Fistularum, secundum quod praemissum est.
