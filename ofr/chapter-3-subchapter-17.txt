de la brisure des os dou piet
A la cheville ne vient point de brisure, mais as os dou piet vient aucune fois brisure et as dois poc, et n’i avient fuer que quassure em plusor dispositions.
Et s’il avient as os dou piet brisure, et tu vois ces os sormonter l’un l’autre, si mette si malaides som piet sus la terre, ausi com s’il voloit aler, et puis met maintenant ton piet sus lou sien, lai ou li os sont levez, puis le presse tant k’il reveignent en lor leus; puis met l’emplaustre et estoupes sus, et met desoz lou ventre dou piet une petite tauble a II chiés plains, puis l’estraint au piet avenanment, puis que tu as envoloupez drapelz entor, et autres choses dont tu as mestier.
Et quant III jors ou IIII seront passez, si deslie lou liien, car tu troveras les os igalz, soient brisiez, soient desaluez.
Et s’il i a aucuns des dois brisiez, si les restoure, si com nos avons dit as dois de la main; puis met au doi brisiet une estele selonc la longesce dou doi, et soit un poc plus large, puis met desoz le piet celle tauble que j’ai dit, et l’estrain avenanment; et s’il en i a II ou III, ou plus, brisiez, si met sus chescun doi une estele selonc sa quantiteit, envoloupee en I drapeil de lin, et estraint la tauble desoz lou piet; et soit estans sus lou chief de la tauble defuer lou ventre dou piet, si qu’il le teigne bien.
Et covient que tu n’oblier mie les autres choses que j’ai dit as autres briseures, des que nos avons dit; et secor chescun accident si com il covient.
