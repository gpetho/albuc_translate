de la dislocation dou coute  
Saiches que li jointure dou coute est desaluee a poinnes, et a poinnes revient; et s’est desaluee de toutes pars, et meismement devant et derrier, et li dislocations n’est mie reponue, car on la voit bien et sent bien; et desalue selonc chescune figure.  
Et quant tu joins le coute malaide avec lou sain, si le pues veoir apertement. Car li jointure est chevee, et ne puet ploier lou bras, ne touchier son espaule a tout.  
Et covient que tu le ramoinnes ainsois que apostemes chaus i viegne, car se apostemes chaus i venoit, si seroit grief li ramener; et par aventure ne puet estre ramenez dou tout en tout, meismement quant ele est au derrier; si vaut pis que les autres dislocations, et est de plus grant dolor, et par aventure i vient li mors.  
Et li restauration si est, quant elle est telz c’on la puet ramener, que tu li estendes sa main a tes .ij. mains; et ses bras soit espandus, et les mains dou mire selonc le coute entor, desor et desoz, et boute la jointure a ses peuchas ensamble, ou a la racine de sa palme, tant qu’ele reviegne a son leu.  
Et se li dislocations est au devant, si revient quant il double sa main a sa main, et fier de la racine de la palme lou coute qui est desaluez.  
Et s’il ne vuet revenir au leu, si aministre fort extension; et est que dui ministre estendent le bras, et le teignent dui ministre, si qu’il ne se mueve a l’estension; puis torne le bras de chescune part, puis que tu as envoloupeit un drapeil double lonc et large;  
et quant li mires a jointe la jointure a sa main, si l’oigne d’aucun oile por amolir la jointure, puis boute la jointure forment, tant qu’ele reviegne;  
et quant elle est au leu, si met sus emplaustre sec avec aubun d’uef, et l’estrain forment, et pent le bras au col dou malaide, et le laisse aucuns jors, puis le deslie.  
Et se li jointure est ferme en son leu, si deslie lou liien, et le laisse; et se tu vois que li jointure n’estrigne bien, si rencomence l’emplaustre et lou lien, et le laisse ensi aucuns jors, tant qu’il soit fermement mis; puis le deslie.  
Et se il sent grieteit aprés le ramenement de la jointe, et elle se muet, si le baigne et frote bellement, et presse tant qu’il soit assouagiez; ou tu met sus la jointure une naige de mouton grasse, puis la laisse .i. jor et une nuit, puis l’oste, et lou fai entrer ou bain;  
et quant il sue, se li frote la jointure tempreement, puis remet la naige sus, et puis entre ou bain; et ensi fai .ij. fois ou .iij., tant qu’il soit sanez; et se tu vues, si met sus fien de vaiche moiste chaufeit avec burre, et l’estrain sus; si revenra a sa disposition.  
