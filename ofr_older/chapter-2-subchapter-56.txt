des pustules de la verge
Maintes fois vienent cist albathe en la verge, et est une apparance de char laide; et en i a malignes et non malignes; si covient que tu les preignes a .i. oncine subtil, et les cope et munde toutes, puis met sus coton moilliet en oignement egiptien; puis le cure d’oignement diafinicon tant qu’il soit sanez.
Et se li albathe est maligne, de pute color et depuant, si covient que tu i amenistres cautere. Quant tu l’as copeit, et se li albathe est en som la verge, et en ait partie dedens la peil et partie defuer, si covient que tu oste l’albathe qui est dedens premier; et quant il est soudez, si le cure defuer. Car quant tu le cures ensamble, si n’est mie asseurez li chiez de la verge qu’il ne soit perciez, et vient noiror et corruption en son la verge et ou coion; si covient chever tout ceu qui est noir et corrumput, puis lie sus l’emplaustre de miel et de farine qui soit fait d’escorce de poumes grenates et de veces, puis le cure d’autres cures tant qu’il soit sanez.
Et se decorremens de sanc vient, si amenistre le cautere lunaire selonc ceste forme: Li cauteres si aide as .ij. dispositions ensamble: c’est asavoir, au decorrement de sanc, et a la corruption; et se li chiés de la verge est corrumpus et retrais, si covient que tu boutes ou conduit de la verge une cainne de plonc, et pisse li malaides parmi; et quant li pelz iert aerse au chief de la verge qui avient a ces qui n’ont mie esteit circoncis, ou il avient por plaie ou por aposteme, si covient donques que tu l’escorches a .i. estrument cheveit, tant que li liiens soit desliiez, et soit delivrez li chiez de la verge de toutes pars;
et se c’est grief chose de deviser ceu, si covient que tu l’escorches a .i. spatumile aucun poc dou chief de la verge et de la peil; puis dessevre belement entre .ij., et i met .i. subtil drapeil de lin moilliet an aigue froide, qu’il n’aerse derechief.
