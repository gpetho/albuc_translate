 Capitol .iii.
De extraccio de las arcerias las quals so en las templas.
 Quan ad alcu accideys emigranea antiqua o catertz agutz, per humiditatz agrimonials e per qualiditat en les lacertz des templas, o sodo antiqua vehement e semblantz ad aquels, e es medicat am las manieyras de curacio de medicina e aquo no comfereys, lahoras nos hem sproatz en aquestas malautias extraccio de las arcerias en les templas, o cauterizacio de aquelas ayssi cum havem mostrat.
E la manieyra de la operacio e extracio de aquelas es que路l malaute raza les pels les quals son en les templas; e entenda a la arceria apparent en le templar quar ela es a tu mostrada per le sieu pols, e路s occultada sino en paucs homes per vehemencia de freg.
E si a tu es occultada, lahoras le col del malaute sia strengut am alcun drap; e aprop fregua le loc am un drap aspre o evapora le loc am aygua cauda entro que aparesca a tu la arceria manifestament.
E lahoras tu pren le spatum del qual aquesta es la forma:
 E aprop tu scorja la codena am aquel am facilitat entro que pervenguas a la arceria; e aprop geta en lu onti e extratz aquela a las partidas sobiranas entro que extraguas aquela de la codena e descobras aquela de las tunicas las quals so dejos aquela, de tota partida.
Mays si la arteria es subtil, lahoras envolveys aquela am la extremitat del oncii, e aprop inscindeys de aquela una partida segon la quantitat per la qual sian alonguadas las extremitatz de lu e sian contraytas, e no endevindra flux de sanc, quar si no so inscididas no pujara le sanc de tot.
E aprop evacua del sanc de vi unc. entro a tres.
E si la arceria es gran, lahoras cove que tu lies aquela en dos locs am fiel dopble fort de ceda o am cordas a lonc, e no coyte a lu putrefaccio denant la consolidacio de la plagua e endevengua flux de sanc.
E aprop incideys la superfluitat la qual es entre dos liamentz; e fay aquo en aquela hora o aprop autra ora.
E si vols, cauteriza aquela am cauteri entro al os am cauteri cutellar entro que sian incididas las extramitatz de lu, e stara en loc de aquela meteyssa obra.
E es milhor obra sino que路l malaute aia febre o es de escalfada compleccio; quar cauteri es de aquelas causas que ajudan a las humiditatz finidoras, e donc es milhor en juvament.
E cove aprop la extraccio de las arcerias que huomplas le loc de coto antic, e sian pausatz sobre lu polvils decentement fayt, e aprop sia curat am medicinas seccas fazen naysser la carn e am calguas entro que sia sanat.
E si mentre obres autra veguada endeventa flux de sanc de la arceria, lahora tu te coyta a restrenger aquel sanc, o am cauteri, o que omplas le loc de coto, e strenh la tua ma entro que sia restreyt le sanc.
E si deguna causa de aquelas no es a tu present, lahoras pausa le tieu dit sobre le loc entro que路l sanc sia congilat, e enbroca le loc am aygua de vehement fregiditat entro que la acuitat repausa, e sia strengut segon que cove.
E aquo que es pus leugier en extraccio de arceria es que tu cauterizes la vena am aquest cauteri haventz dos cotels, pus que tu has senhat les dos locs am tenta, e depausa quascus, mot ignitz, entro que pervenguan al os e inscindan la vena en dos locs, per so que sia elonguat aquo que es entre las extremitatz de lu, quar no son consolidadas de tot am aquest cauteri.
E aquesta es la forma del cauteri:
 E sia la acuitat dels dos cotels esemps.
Mays empero si so mendres acuitat que dos cotels es milhor, quar si so agudas cum dos cotels propera a quascuna freg, e no enscideysso la carn am velocitat.
Donc cum en aquels es alcuna grossitut, es tenguda la calor del foc en aquels e la carn es abscindida leugierament.
E aquesta obra es milhor en tota obra e pus leugiera.
E sia le spazi le qual es entre dos cotels la quantitat de la grossesa del dit.
