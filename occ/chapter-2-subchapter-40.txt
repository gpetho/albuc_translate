 Capitol .xl.
En le qual es la suma del sermo en apercio de apostemas e en seccio de lor.
 Les apostemas so motas specias, de motas manieyras, segon que ve rememoracio de lor, de quascuna en aquest libre.
E so diversas en perforacio e seccio de lor per doas manieyras, de las quals la una es per la specia de apostemas en si meteys; e per aquo que comprem de las humiditatz.
E la segonda manieyra es prop les locs en les quals accideys del cos, quar le apostema accident en le cap es autra de la apostema accident en le cul; e le apostema en le loc carnos accident es autra del apostema accident en junctura; e a quascun de lor es son juguament per operacio.
E mays de apostemas so alcunas las quals cove que no sian perforadas sino aprop maturacio de la sania en aquels o compliment de lor.
So autras apostemas les quals cove que sian traucatz quan son cruzes, e no son maturatz segon lor compliment, ayssi cum apostemas que son propdas a las juncturas, quar apostema quan ve prop junctura, lo esser de lu es prolonguat entro que·s poyreys aquo que es en le circuit de lu, e fort leu son corromputz les liamentz o les nervis de aquela junctura, per que es fayta causa de contraccio de aquel membre; o es apostema prop de membre principal, e si tu tardas la perforacio de lu entro sia madurat nosira al membre principal; o es prop le cul, donc perfora aque no-madurat; e no cove que·l perforas cru, de no-complida degestio, sino aquel que es prop del cul, per so que no poyresca le preon de lu e sia elonguat a las partidas dedintz del cul, e sia fayta fistula, o que sia fayt en le terme de lu que no sia sanat.
 Mays cove que tu sapias la hora de la perforacio de la apostema, e aysso es quan es maturat.
E sapias que es madurat quan es la cedacio de la dolor e la cessacio de la febre, e aprop la diminucio de la rogor e de la pulsacio, e la acuitat del cap del apostema, e les autres senhals.
E quar cove que sapias la perforacio cazer en le loc pus dejos del apostema e de pus venient de curacio de la eminencia.
E perforacio tostemps sia per le lonc de la carn o del cors, si las apostemas son en las partidas de las mas o dels pes, e en loc dels lacertz, de las cordas dels nervis, de las arcerias; e, al derier, en totz locs enguals en les quals no es reflecio; quar en aquels que so reflectitz, usa de perforacio segon aquel membre.
 Mays quan le apostema es en loc carnos, lahoras miels es que leysses la perforacio de lu entro que sia confermada la digestio de lu segon compliment, ayssi quo havem dit; quar si tu perforas aquel denant aquo, es prolonguat le cors del poyre de lu e de mota sordicia, e fort leu las labias de lu so enduradas e la profunditat de lu.
Mays alcus apostemas so perforatz segon la latitut de la carn o del cos deves la necessitat, o segon aquo del qual lo membre indigeys.
E cove que administres petita perforacio , e·n les apostemas grans gran perforacio e ampla o motas seccios segon la diversitat de la grandesa dels apostemas.
E autras so dels apostemas en les quals cove que la codena sia conquavada e sia encidida, quan es fayta ayssi quo pan e fayta es en terme que ja stigua, ayssi cum aquel que accideys en trops de dubelec e de bubos.
E de aquels so que so insciditz am seccio havent tres angles; e de aquels es en le qual es inscidit ayssi cum figura de fuelha de mirtra, ayssi cum las apostemas dels angonars.
E de lor so en les quals es administrada seccio redonda e seccio lunar, e semblantz ad aquels.
Mays aquel al qual no es cap ayssi cum son apostemas leons superficials, cove que tu perforas aquel am perforacio superficial, o plana tant solament.
 E cove quant le apostema es gros e ya ha colligit mota sania, que perfores aquel e no te coytes que extraguas tot le poyre en aquela hora; habantz extratz de aquel una partida, e aprop opila le apostema entro al autre dia, e aprop extratz una partida major, e aprop fa aquo motas veguadas segon graduacio entro que sia foro-getat.
E majorment si·l malaute es de freol vertut, o femna prens, o enfant petit, o viel en decrepitut, quar l’esperit animal motas vetz es resolvut am la egressio de la sania, e fort leu mor le malaute, e tu operte les.
Don guarda aquest capitol am gran cautela, e aprop la tua perforacio en la qual perforas aquestz apostemas, cove que abstergescas las plagues e consideras donc si la plagua del apostema es pauca, o es una seccio plana, lahoras tu aministra las qualguas de li o de coto antic; e si le apostema es gran, e las fissuras de la perforacio son motas, lahoras cove que tu pauses meca en quascun trauc entro que pervenguan ensemps.
E si en le apostema es abscindit una partida de la codena o has concavada aquela en le circuit, lahoras cove que tu la complescas de coto viel o de fil fayt de drap de li, ayssi cum quan has traytz pans o razizos, ses humiditat; e strenh aquel entro al tertz dia; e aprop proceseys aquel e cura le am aquo que cove dels enguentz entro que sia sanat.
Mays si accideys flux de sanc en la hora de la operacio tua, lahoras tu aministra aygua frega e vi agre en les quals mules un drap de li, e pausa aquel sobre le loc del fluxs del sanc motas veguadas.
Mays si persevera le fluxs del sanc, lahoras cove que tu aministres regiment e curacio e polveras las quals he recomtadas en motz locs de aquest nostre libre e de divisio.
 Mays si es en temps de hivern, e·l loc de la apostema es loc de motz nervis, lahoras cove que tu enfundas pulvils en vi e oli caut, e pauses aquels sobre les locs.
E si es en estiu, e les locs son carnoses, lahoras cove que tu pauses pulvils enbeguts am aygua e oli o am vi e oli, e tot aquo sia freg entro que sia le ters dia, ayssi cum havem dit, e lahoras cove que tu deslies le apostema e abstergescas aquel e aministres en la curacio de lu aquo que a lu conveneys entro que sia sanat.
E aysso es aquo que es necessari de la cognicio de la curacio de apostemas universalment, mays segon la via de distinccio ja he dit de tot apostema en qual manieyra es via de la cura de lu per capitols singularment.
