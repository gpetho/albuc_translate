 De curacio de almesamir, so es clau.
 Sapias que alamermar, so es clau, e no es si no notz redon segon la color del cors semblant a cap de claviel, e es fayt en tot le cors e majorment en las partidas dejos les pes e als ditz, e endeve per aquels dolor deves le anament.
E adonc cove que sia inscidit aquo que es en le circuit del clau, e sia tengut am les forfexs o am unci, e sia eradicat de la sua razit; e aprop cura aquel.
E si vols, cauteriza le segont que es precedit en le sieu capitol.
 Mays de veruca es eminencia petita aspre fistulada redonda sobre la superficia del cos, e motas veguadas veno en las mas dels enfantz.
E curacio de lu es que estendas e inscidas aquela, o que estrenhas aquela am fiel o am pel entro que caja.
E si vols, cauteriza aquo, segon que havem dit, am foc o am medicina acuta.
E ja so eradicadas enversas e no-enversas am le instrument le qual yeu diyre.
 Mays formica es eminencia petita feutrada o fistulada grossa sobre la superficia del cos anant mot en le preon, e quan le freg atroba aquela es centit en lu semblant de mordificacio de formigua, e es fayta entorn le cos.
E curacio de lu es que prenguas una canula de pena de auca o de pena de voltor, e sia fort, e pausa aquela sobre la formigua entro que la contengua le cercle de la canula de las partidas de lu; e aprop revolveys la tua ma am la canula entro que inscidas aquo que es en le circuit de la formigua, e pauses aquela en le preon de la carn, e que eradiques la formigua de la sua razit.
E si vols, fay aquo am canula de eram o de ferr segon aquesta forma:
 Sia la partida desus de la canulha trahent a subtilitat, sorda (so es no-perforada), envolopada per so que sobre le dit la aprencio de lu sia ablaviada e la revolucio de aquela.
E si vols cauteriza la formiga segon que es denant dit en la cauterizacio de atheyl en le capitol de cauteri.
