de la brisure du bras
Li bras est compos de II os, qui sont apelez li dui «foscile», de coi li uns est petis, et est cil qui enseut le pouchet;
et li autres est grans, et est cil qui est desoz, devers lou petit doi;
par aventure brise li grans foscile soulement, ou li petis, et par aventure andui ensamble.
Quant li petis fosciles est brisiez, li restaurations est legiere, et li sanations;
et quant li grans est brisiez, si est li sanation male, et plus griés que quant il sont brisiez andui ensamble.
Se c’est li petis foscile qui est brisiez soulement, si le covient poc estendre legierement, et mettre igal.
Et se c’est li grans foscile, si le covient estraindre plus fort;
et l’estende sus I cussin, et teigne le pouchet de la main plus haut des autres, et li petis dois plus bas des autres dois, et soit li malaides croisiez sus lui meisme, et I cussin devant lui plus haut, que li malaides ne soffre nule labor;
puis estende li ministres som bras a la partie desoz a sa main, ou a I liien, et uns autres ministres a I autre au desus.
Et puis le mette li mires igal, selonc sa millor forme.
Et se en la brisure a pieces, si met chescune en son leu, et s’il en i a nule desevree ke poigne lou keur, et tu ne la pues restorer en son leu, si fent sus et l’oste, si com nos avons dit devant.
Et se avec la briseure a plaie, je en ai parleit au chapistre singuler;
si pren la cure.
Et se en l’encomencement dou restorement sorvient apostemes chaus, si glue I drapeil de cerote fait d’oile roset et de cire blainche, que ne soit mie ne trop durs ne trop molz;
et lie I drapeil par sus subtilment, tant que li apostemes chaus soit apaisiez.
Et puis oste lou cerote, et i met l’emplaustre de la poudre dou molin avec abun d’uef, pues met les esteles, et soit li estele de la briseure adés plus fors, et un poc plus large que les autres;
et saiches que il doit avoir VI esteles ou bras em plusors dispositions:
soit que li briseure soit en l’un des os, soit en II;
et estraint plus sus la briseure que autre part, et toz jors moins en aloignant, si com j’ai dit au comencement dou chapistre;
et soient li drapelz que sont sus la briseure molz et moistes, et ne soient mie dur ne aspres;
et soit li filz, dont il est estrains, de lin, ne trop gros ne trop menus, si com nos avons dit.
Et rewarde lou membre et lou liien aprés aucuns jors.
Et se aucuns mavais accidens vient au membre, si com prurite ki vient au membre, si covient que tu aroses lou membre d’aigue chaude, tant que cil prurites soit apaisiez;
et laisse le membre ne mie estroit reposer.
Et puis rencomence l’estrignement, et se li liiens est amolis et li os desevrez, et semblant chose, si l’adresce.
Et se pren warde se li norrissemens ne puet venir au membre, por ceu qu’il est trop estrois, si covient que tu l’amollisses I poc, et laisse ensi aucuns jors, tant que li norrissemens i corre, et puis l’estraint.
Et se nules de ces choses que nos avons dit ne vient au malaide, si ne lou desliier jusc’a XX jors.
ou enqui entor, puis li pent les mains a son col, et soit ses cols igalz, et se warde de movement et de degitement, et dorme sus son dos;
et saiches que ceste briseure est restoree en XXX jors ou en XXXV, et par aventure en XX jors, selonc les compositions et les complexions des vertus.
