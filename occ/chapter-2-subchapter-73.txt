 Capitol .lxxiii.
De la cura de emorroydas e de tayl e de botor roja que accideysso en le conh de las femnas.
 Emorroydas so apprecio dels orificis de motas venas entro que de aquelas corro mot sanc continuadament; e cum so antiquadas emorroydas e son fayts theyls.
E ja yeu he dit en la divisio las specias de aquelas e les senhals de aquelas, e diyre ayssi aquelas que recebo curacio e aquelas que no recebo curacio.
 Donc dic que emorroydas e theyls quan so en le preon de la mayre e no apparo al sentiment, lahoras en aquelas no sia fayta curacio am ferr.
Mays aquelas las quals so en le orrifici de la mayre sobre las quals catz sentiment, so aquelas que so curadas.
E cove que tu metas la femna en mayso frega e aprop exten atheyl am les forfexs, o am drap aspre, e inscideys aquelas am las razitz.
E aprop pulveriza sobre aquelas deves le fluxs del sanc de una de las polveras insciscivas ses mordicacio, ayssi cum acassia e semblant ad aquels.
E aprop enpellesca les sieus pes per una hora, e aprop pausa aquela en aygua freja.
E si persevera le fluxs del sanc, lahoras fay aquela sezer en decoccio de sumat e de scorsas de milgranas e de gualas e de semblantz.
E aprop pren farina de ordi e comfiys aquela am miel e vi agre e fay emplastre am aquo sobre le dos de lu.
E si le sanc es abscindit, bo es; e sino, fay adherir am dos ventozas, e a las mamilhas ses escarificatio.
E aprop pren lana e submergeys aquela am suc de coliandre o am suc de arnagloza o am suc de guarravier am vi pentit e fay adherir al loc; e aprop cura le loc am enguentz entro que sia sanat.
 Mays athyl rog le qual es de aspre reguardament, cove que tu inscidas aquo que a tu appar de aquel segon que he dit en theyl engualment.
E cura aquel entro que sia sanat.
