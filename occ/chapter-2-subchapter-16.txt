 Capitol .xvi.
De inscizio de ungla e de eminencia de carn dels lacrimals.
 Sapias que ungla es segon dos manieyras, quar o es nervosa, e es semblant a ciphac dur subtil; o es no-nervosa, semblant a humiditat blanca congilada, la qual quan ferr la toca, o es forsat aquela prendre am onci, es abscindida e le onci no es ficat en lu.
E amdos las specias no comensan sino del lacrimal major entro que va petit a petit que cobre la vista e prohibeys le lum e·l movement de huel.
 Mays la manieyra del obrar en la inscizio de lu es que·l malaute pause le sieu cap en le tieu se, e aprop obre les huels de lu, e eleva la palpebra am la tua ma, e aprop colligeys la ungla am onci de pauca duplicacio e exten aquela a las partidas desus.
E aprop pren una agula e entromet en aquela un pel de cavalh o de buou o de vaqua, o de semblantz, o de fiel fort, o duplica la extremitat de la agulha petit a petit e fica aquela en le mieg de la ungla, e penetra aquela am la agulha, e lia am fiel la ungla; e exten aquela a las partidas desus, e excorja am le pel le latz de la ungla lo qual siec la pupilla.
E ayssi tu sieguas aquela am le pel entro al derier de lu.
E aprop tu inscideys le romanent en la razitz del lacrimal am spatum subtil o am petitas forfexs, e leysa la carn del lacrimal natural per so que per inscizio de aquela no endevengua fluxs de lagremas continuabla.
E alscunas vetz la ungla am le sol onci estenduda o am fiel, ayssi co havem dit, e aprop sia excurjat am spatum leon del qual aquesta es la forma de lu:
 E guarda te que am le spatum no toques la tunica cornea e que avengua en lu ruptura, e que la pupilla sia perforada.
Aprop la inscizio geta en le huel un pauc de sal trissa o di cief fayt de siniar, e leyssa aquel entro al autre dia; e aprop cura aquel am aquo que cove entro que sia sanat.
 E si la ungla no es nervoza e no podes metre la agulha, ni es ficada en aquela le onci, lahoras motas veguadas aquesta specia de ungla es curada am medicinas, e es sanada ayssi cum yeu e recomtat en la divisio.
E si tu vols inscindir aquela, lahoras tu obre le huel del malaute e pren spatum subtil leon de freul acuitat segon aquesta forma:
 am subtilitat.
E si vezes que aquela es rarificada e es confugida e empren en aquela razit, lahoras distilla de la tua ora en le huel de cief fayt de siniar o am cief rog o am sal trissat, e opila le huel entro a l’autre dia.
E aprop itera sobre aquela la operacio entro que sia remaugut tot aquo que es de lu, sino que·l contrari apostema caut sia en le huel, quar lahoras tu leyssa aquela, e cura al comensament la apostema entro que sia sanat.
E aprop itera la tua operacio sobre aquela am razo entro que sia sanat.
 La emenencia de la carn lacrimal, si notz en le huel per gran nocument, sia suspendut am onci; e inscideys aquela de aquela una partida, e no ultimes la inscizio per so que no inscidesqua fluxs de lagremas.
E aprop distilla en le lacrimal cief rog e fayt de siniar entro que sia sanat.
