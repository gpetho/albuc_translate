de coper lou liien de la lengue
Aucune fois est cist liiens qui vient desoz la lengue ou naturez, que on naist ensi;
ou par accident de plaie soudee;
et li ovraiges est telz que tu oevre la bouche dou malaide, et ait sa teste en ton sain, et li lieve la lengue;
puis cope lou liien nervous dou large, tant que li lengue soit desloie de son tenement, et se il i a duresce ou nout, et c’est de soudement de plaie, si i boute l’uncine et cope dou large celui liement;
et garde que li fendure ne soit mie trop em parfont, por l’artere qui est desoz;
et quant tu as fait, si leve le leu d’aigue rose et d’aisil, ou d’aigue froide, puis met desoz la lengue une tente de lin;
et la teigne li malaides chescune nuit, que li leus ne puisse soder.
Et se decorremens de sanc vient, si met sor le leu vitriole broiet;
et se li sans te vaint, si le cauterize au cautere lentiginout, qui est boin a ceu;
puis le cure d’autre cure tant qu’il soit sanez,
