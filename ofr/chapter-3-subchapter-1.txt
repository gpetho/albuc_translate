Il covient donques que nos disons ou prologue de cest livre les sommes de la parole et les chapistres ou li saiges met son entendement, et demore sus la verteit, si que cil qui sont esproveit saichent et aprenent cest art noble, et l’aprenent a autrui.
Je dis que quant brisure ou dislocation ou torsions ou quasseure vient a aucun, si covient que tu te hastes de sainier lou malaide d’une part et d’autre, s’aucune chose ne lou te tot, si com foiblece de cors, ou enfes, ou viellars;
ou se li tens n’est tres chaus, ou trop frois;
et menjuce cholz frois, c’est a savoir froides joutes, et char d’oiseil et de chevril, et ne boive point de vin, ne menjuce nules grasses chars, et ne s’emplisse mie trop de viandes qui remplissent les voinnes de sanc, tant que tu n’aies doute d’aposteme chaut, ne d’espandement de matiere au membre;
si reviegne li malaides a som premerain governement k’il a useit.
Et quant li os brisiés comence a restourer, si covient que on norrisse le malaide de viandes que font gros norrissement, ou il ait viscositeit, si com froment cuit en aigue, et ris, et testes, et piez, et pance de vaiche, et oefz, et poissons fres, et gros vin, et semblans chose.
Car a teil norrissement se reprent mues et plus tost li brisure.
Et saichiez que li os brisiez des vielz et des decrepites ne se pueent mie bien reprendre ne souder selonc lor nature por la sechor des membres, ne cil ausi qui sont trop tendre, si com os de petis enfans;
mais n’a cure, ramoinne sus l’os brisiet I gros tenrons qui s’aert et joint le membre ensamble, tant qu’il enforce si com il fut devant;
et ne li tot point de son oevre, et por ceu le covient norrir de grosses viandes, si com nos avons dit.
Et saiches que les briseures sont diverses em maintes manieres.
Car li brisure dou chief est autre que li brisure dou pis, ou de la jambe, et je vos dirai en cest chapistre toutes manieres de brisure.
Car il i a brisure que vait a arvol, et autre en aguisant, si com li taille d’une penne por escrire.
Et si a brisure avec plaie, et brisure a tout une petite fendure.
Et a chescune maniere ait son engien, et son estrument propre en la restauration, selonc ceu que li remembrance vient en son leu;
et est conue li brisure de l’os par ceu que li leus est tors, et apert bien par defuer, et sone au presseir de la main;
et quant il n’i a tortuositeit ne son au tochier, et li malaides ne sent mie grant dolor, se n’i a point de brisure;
mais il puet bien avoir tortuositeit, ou fendure, ou petite brisure.
Si ne covient mie que tu lou mueves a la main, mais met sus medicines que vienent ci aprés, et puis l’estraint maintenant subtilment.
Et saiches que li brisure que vait en arvol, et sont les II parties desjointes, il les covient maintenant mettre a point igalment, ainsois que apostemes chaus i viegne;
et se apostemes chaulz i vient, si lou laisse aucun jor, tant que li apostemes soit apaisiez;
puis le met igal au mues que tu pues legierement et saigement, et saiches que li restauration de li est plus legiere que li restaurations de celi ou il ait pieces;
puis l’estraint, si com il covient ci aprés.
Et se en l’os a piéces brisies, si l’estent de II pars, se c’est mains ou piet, ou a ta main se c’est uns petis membres, ou a II cordes, ou a une corde et a ta main;
et met le membre selonc sa figure natureil, si que quant les parties dou membre brisiet sont desevrees, si ramoinne par toz engiens les additions en lor leus au mues que tu pues, et garde que par ton ovraige ne viegne au malaide lesion ne doulor;
et ajoste bien les II chiés des os selonc les millors formes.
Et le sent bien a la main s’il te semble k’il ne soit mie bien:
si la dresce bellement, et ne l’estraindre mie trop, ne presser si com font cil qui i font venir par lor ovraige aposteme chaut et contraction au membre, si com nos avons veut maintes fois.
Et quant li membres est a point, si chastie bien lou malaide qu’il ne lou mueve, ne en veillant ne en dormant, ne en tornant, ne en autre maniere;
et warde bien que li membres soit si asseurez qu’il ne sente nule dolor.
Car quant il sent nulle dolor, si n’est mie a point, et le covient mettre en teil disposition qu’il ne sent nule dolor;
et te garde k’il soit mis droitement, que tortuositez n’i veigne quant il iert restorez;
et li qualitez dou membre brisiet est selonc ceu que je te dis.
Saiches que li membre brisiet sont divers em petitece et en grandor et en forme.
Car il i a petis membres, si com brais et dois et semblans:
si covient envoloupeir drapelz de lin molz et subtilz;
et cil qui sont gros, si com cuixe et jambe:
si covient envoloupeir d’un liien large et dur, car li larges liiens embraice tout le grant membre, et l’estraint de toutes pars igalment, si qu’il n’i a nule taiche;
puis lie entor estoupes legieres, III tours ou IIII selonc lou membre, et estraint ta main un poc a tout le liien, puis vai au desus de la brisure et l’estraint moins, que la brisure puis esloigne un poc la brisure;
et mollifie lou liien poc et poc, tant que tu preignes grant partie dou leu sain, puis repren I autre liien, et torne entor derechief sus lou leu brisiet;
puis revai a la partie desoz de la brisure, et l’estraint moienement, ne mie trop fort ne trop molement, si com nos avons dit en la premiere lieure desus;
puis met entre les liiens estoupes de lin ou drapelz, tant qu’il soit toz igalz, puis lie tout par desus I bendeil, et puis met tes esteles bien faites sus, s’il n’i a aposteme ou enfleure.
Et s’il i a enfleure ou aposteme, si met sus chose apaisant aposteme chaut, et qui oste l’enfleure, et le laisse ensi aucuns jors;
puis estrain sus tes esteles, et soient de moitiet d’une large cainne rese saigement, ou de fust dont on fait les clives, ou de rains de palme, et soient selonc ceste figure:
mais il covient que li estele que om met sus la brisure soit un poc plus grosse et plus large que les autres;
et soit ausi longe com il covient au membre de petitece ou de grandor;
puis estraint sus les esteles ausi com tu as fait a la premiere lieure, puis lie desus un fil avenanment, si com en la premiere lieure sus la briseure;
plus estroit est ensus, adés moins;
et covient que li fil soient moien, ne trop gros ne trop menus, et soient de lin mol;
car se li fil sont gros, si com j’ai veut des oevres des folz qui font lor lieures des cordes de linement tort, et c’est grant error, car li lieure ne puet estre igal s’il est trop subtilz, et ne covient mie qu’il ait entre chescune estele moins dou doi d’espaice.
Et se li malaides est navrez par les chiés des esteles aprés l’estrignement en leus sains, si met desoz elles estoupes de lin, ou lainne charpie, si qu’il ne se blece.
Quant li plaie est avec la briseure, et li keurs est rompus, je en dirai la cure ci aprés.
Et saiches qu’il ne covient mie estraindre d’esteles toz les membres brisiez le premier jor.
Car quant li membres est grans, se n’i covient mie mettre esteles fuer que aprés V jors ou VII, ou plus selonc ta seurteit d’aposteme chaut sorvenant;
et vez ci la maniere des emplaustres anciiens por restorer brisure, dislocation, et torsion:
et est que tu pren de la farine que se tient as parois dou molin, et la confis avec abun d’uef, et met ceste confection, ne trop clere ne trop espesse, et en use, et c’est li commune maniere de l’emplaustre restorant la brisure a plusors dispositions, et meismement as femmes et as petis enfans, car il n’est mie ne trop chas ne trop frois.
Autre maniere d’emplastre restorans la brisure et la dislocation et la torsion:
pren З abareis et ladani et enule et asefetide et gomme arabique et mugat, ana X З.;
mirre et aloes, ana V З.;
alechil VIIII З.;
et en fai poudre, et les melle avec aubun d’uef;
se li complexion de l’ome est chaude, si use de cest emplaustre, car il est de bone composition, et restoure les os brisiés hastanment, et vaut a plusors homes.
Autre maniere d’emplaustre que vaut a torsion:
pren mugat et vismalve, ana X З.;
mirre et aloes, ana VIIII З.;
acaice VI З.;
bolic armenic X З., et broie bien, et confit avec aigue ou abun d’uef, et l’aministre.
Autre maniere d’emplaustre a jointes et as os desevrez de lor leus, et apaise la dolor sorvenant, et le taille usent de l’os, et la briseure:
pren lainne novele, et la moille en aisil et en oile cuit, et met sus lou leu.
Cist emplastres ne restoure mie, mais il est boins por apaisier d’aposteme chaut, et oste proprement les dolors.
Autre maniere d’emplaustre qui restoure les os brisiez:
pren foilles de figuier seches, et foilles de pavol terrestre, et broie ensamble, et fai emplaustre.
Autre maniere d’emplaustre a la restoration de la brisure de l’os et por amenusier lou remenant de l’aposteme.
Pren racine de vismalve, camomille, flors de violettes, farine de veces, de chescune une partie;
et broie, et confis avec vin, et se li membres est eschaufez, se le confis avec aigue de coriandre moiste, ou d’aigue, et en use.
Autre maniere d’emplaustre plus fors que li premier, quant aposteme dur vient a la restauration dou membre.
Pren racines de vismalve, et semence de lin, balauste, mellilote, et sansuce, et flors de violetes et de camomille, de toutes ana une partie;
et broie, et confit avec aigue de salz, ou aigue douce, ou avec vin, selonc la chalor du membre, et son repos.
Ypocras dist en son livre c’on ne mette sus lou membre brisiet por restorer fuer que cerote fait de cire et d’oile, et nulle autre chose plus, et dist qu’il soit entre dous ne trop molz ne trop durs.
Et il semble galien c’on doit mettre sus lou membre brisiet, por restoreir, choses seches un poc chaudes, si com mirre et aloes et encens et semblans choses, si com nos avons dit.
Autre maniere d’emplaustre que vaut a lesion et a dolor:
pren mugath et chevolz d’omes decopez, ou pennes d’oiseil, et vismalve, et seil igalment, et les broie, et en fai emplaustre et lou lie.
Et puis lou deslie un poc aprés, et pren garde se li malaides ne sent nule dolor, ne ne s’est meus li os de son leu;
si ne lou deslie par mains jors.
Et se dolor vient au leu, ou prurite, sens repos ou enfleure, si te haste, et le deslie, et oste l’emplaustre maintenant;
et pren drapeil legier, et esponge de mer moiste, et plonge en aigue, et en leve lou leu, tant que li prurite cesse, et soit apaisie li dolor;
puis laisse reposer lou membre une houre, puis met sus lainne seche, moillie en aigue ou en oile roset, et lie sus une nut, tant que tu soies seur d’aposteme chaut;
et repose li enflammation dou membre, et soit ostee li dolor, puis rencomence la lieure subtil, et un poc d’emplaustre, et ne l’estraindre mie si fort com devant;
et subtilie tant qu’il soit sanez.
Et se tu vois que aposteme chaus et roujor et dolor et enfleure sont jai osteit dou tout, et tu as mestier d’emplaustre et de liien, si le rencomence, si com tu a fait premier igalment.
Et s’il ne vient au membre nient de ceu que nos avons dit, si ne le desliier fuer que aprés III jors ou IIII ou V ou VII;
et aucune fois le laisse XX jors, selonc ce c’on voit, tant que li briseure s’aert, et aproche li ajostement de la char sus;
adonques lou restraint plus que premier, et li engroisse sa viande, si com j’ai dit devant;
et se tu vois lou leu sechier plus que mestier n’est, saiches que norrissemens n’i puet venir;
arose lou donques d’aigue chaude tede, toutes les fois que tu lou deslies, et ce soit chescun tier jor, et eslaiche un poc la lieure;
par cest ovraige donques cort li norrissemens au membre, et esmende hastanment ceu que font li fol mire, que restourent le membre tortement:
c’est malvais, et si est ovraiges paourous, et je n’i voi autre chose que dou lassier et de l’ovrer droitement.
