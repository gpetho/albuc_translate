 Capitol .li.
De seccio de apostema le qual accideys de cheil que accideys al ventre.
 Endeveno ad alcus homes motas veguadas en les ventres de aquels e en las autras partidas del cors de aquels theils les quals son apelatz funguals per similitut de aquels am funges, dels quals la razitz es subtil e·l cap de aquel es gros; e ja las labias de aquels so conversas, e es de aquels que es petit, e es de aquels que es mot magnificat.
E yeu ja e vist un, e en le ventre de lu eran dos theils les quals eran mays a funges semblantz, e no era diferencia entre aquels blancs, de menuda razitz.
E ja las labias de aquels eran enversadas e se fendian, e humiditat corria de aquel tot temps.
Donc yeu inscidegui aquels e atrobegui en la un en pes quays xviii unc. e l’autre quays vi unc.
E la operacio en la inscizio de lor es que consideres lahoras si·l malaute es humit, e la color de atheil es blanca, humit, de subtil razitz; lahoras tu le inscideys am spatum lat, e sian en la presencia tua cauteris en le foc, quar motas veguadas deves la seccio de lu es expellit mot sanc; e si te ventz le sanc, cauteriza aquel.
E si vezes le malaute pauruc e temeros, guarda te de inscizio am ferr; mays lahoras pren fiel de plom recent fayt, e strenh am aquel atheil, la manieyra del qual es aquela que havem dita; e leyssa aquel per dos dias.
E aprop ajusta en la strictura del fil de plom; donc, no cesses strenher le plom granre devetz en theil, entro que sia abscindit e cayha per se ses trebalh.
Mays si theil es de grossa razitz, lahoras en la inscizio de lu es alcuna causa de temor e de paor, e majorment en aquel que es en le ventre.
Mays possibla es que tu inscindas la maytat de lu , e aprop cauteriza aquel per que no retorne.
E aprop cura aquel entro que sia sanada la plagua.
 E guarda te que tu no presumas inscidir theil le qual es de fusca color, de pauc sentiment, de leg reguardament, quar aquel es absi cancros.
E yeu vindre am rememoracio de cranc aprop aysso.
