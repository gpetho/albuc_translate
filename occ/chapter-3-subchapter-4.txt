 Capitol .iiii.
De restauracio de la mandibula quan es trincada.
 Quan la mandibula dejos es rompuda e la fractura de lu no es am plagua, reguarda lahoras si la fractura es deforas tant solament, e no es trencada en dos e es curvada a las partidas dedintz, lahoras la sua cognicio es leugiera.
E cove donc, si la fractura es en la part dreyta, que tu intrometas le tieu indic senestre en la boca del malaute; e semblantment si la fractura es an la mandibula senestra, lahoras intromet le dit indic de la ma dreyta; e impelleys am aquel la gilbositat de la fractura dedintz am facilitat a las partidas defora, am la tua autra ma de la partida defora del os; am aquel decentment equa aquelam.
 E si la fractura de la mandibula ja es separada en doas, lahoras cove que administres extensio de doas partz segon rectitut entro que sia possibla la equacio de lu.
 E si accideys conmocio de dentz a disrupcio, lahoras strenh aquelas de las quals speras que romandran am fil de aur o de argent o de ceda; e aprop pausa sobre la mandibula trencada cerot, e aprop pausa sobre lu drap duplicat, e pausa sobre le drap gran stelha decentment fayta, o una pessa de sola engual a la longitut de la mandibula; e aprop lia aquela desus segon que a tu es apparelhada la liadura de lu e que conveneys la applicacio, entro que no es destruida.
E comanda al malaute que use de repaus e tranquilitat, e pausa la vianda de lu sorbicios leons.
E si extimas que ja es alterada la figura en alcuna manieyra, lahoras tu te coyta e deslia aquel al tertz dia; e aprop rectifica aquo que ja es alterat de lu e emplaustra aquel am polvera de moli, am album de huou, o am farina de cisami, pus que tu auras ostat le cerot de lu, e pausa sobre le emplastra lana leon.
E adonc cum sta annex e ajustat aquel emplastre sobre lu, e la disposicio del os no es alterada, layssa aquel, que no le deslies entro que sia sanat e strenh la fractura; quar motas veguadas aquesta fractura es streyta en tres sempmanas.
E si autra veguada accida apostema caut, lahoras administra aquo que havem dit motas veguadas en la sedacio de lu entro que sia sanat, e sia remaugut aquel apostema.
 E si la fractura es am plagua, lahoras considera si es pessa del os separada o satagias, lahoras tu te subtilia que ostes aquelas satagias am aquo que conveneys ad aquo en la remocio de aquelas dels sturmentz.
E si le orrifici de la plagua es streyt, lahoras tu le amplifique am le fleubotomi segon la quantitat de la tua necessitat.
E aprop quan tu auras ostat aquelas satagias, e de aquelas no sira remaugut re, lahoras tu cos le orrifici de la plagua si es ampla; e sino, pausa sobre aquela un dels emplaustres que conveneysso ad aquo e encarnan aquela, entro que sia sanada.
