Â¶ De restauratione fracturae Cruris.
Caput XVII.
Scias, quod Cruri sunt duo ossa, quorum unum est grossum, et nominatur nomine Cruris: et alterum subtile, et nominatur Focile.
Et accidit utrisque ex speciebus fracturae quod accidit duobus ossibus brachii: et propter illud fit restauratio eius, sicut restauratio brachii aequaliter, et operatio est una.
Quod si franguntur duo ossa simul, conuertitur Crus ad omnes partes.
Et si frangitur os subtilius, conuertitur Crus ad anteriorem partem.
Et si frangitur os grossius, inuenis illud inferius: et est ex eis quae non occultantur tibi.
Deinde administra extensionem, et aequationem, et ligationem astellarum secundum illud aequaliter.
Verumtamen oportet, si fractura Cruris est fractura foeda, habens sethagie multa: ut sit extensio minor, et lenior alleuiatione tua.
Et in Crure quidem est ex operatione quiddam super brachium: et est, ut quando tu aequas astellas, et comples omnem operationem tuam, tunc accipe duas fascias ex ligno pini, quod administratur in fabricatione solariorum quod ponitur sub tabulis: et fiunt ex spatulis palmae: et elige ex eis quibus est grossitudo parua, et neque sint ex minutis: et sit longitudo earum secundum longitudinem Cruris a genu usque inferius.
Deinde inuolue super unamquamque pannum duabus inuolutionibus secundum longitudinem eius.
Et pone unam partem Cruris a parte una, et alteram a parte altera: et sint ex genu usque inferius pedis.
Deinde liga duas fascias in tribus locis ex duabus extremitatibus et medio.
Cum enim strictura prohibetur, Crus declinat ad dextram et sinistram, et stat statione bona.
Et iam quidem administretur cunabulum ex ligno secundum longitudinem Cruris, et ponatur in eo Crus, ut conseruet ipsum a motu.
Et plurimum quidem oportet, ut facias illud in fractura quando cum ea est uulnus proprie.
Deinde considera Crus in omni die, et stude cum eo studio ultimo ab apostemate, aut inflatione, aut reliquis aliis.
Si ergo accidit aliquid ex illis, tunc oppone ei cum eo quod oportet, usquequo sanetur, si Deus uoluerit.
