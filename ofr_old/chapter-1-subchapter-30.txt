de la mice
Quant tu cures la maladie de la mice de ceu que nos avons dit as divisions des cures, et il ne profite mie, adonques i afierent III manieres de cautere que tuit sont boin.
Desquelz li une maniere si est que tu faices III cauteres, ou IIII, en lignant selonc la longor de la mice, selonc la figure dou cautere dou foie que nos avons dit devant; et n’apresser mie ta main a tout le cautere, et soit li malaides sovins sor son dos; et une autre maniere de cautere si est que tu eschaufe le cautere qui a II ners, si com nos l’avons mostreit en la dislocation de l’espaule; et lieve le keur qui est endroit la mice, ou li coutes dou malaide vient devers senestre, et soit li elevations dont tu lieves le keur selonc la keur, selonc la longesce dou cors, et li cautere soient selonc la largesce dou cors.
Aprés i boute les II ners enflamez tant que li keurs soit perciez de l’autre part, et puis trai fuers le cautere, et ensi en i avra IIII Et se tu vues, si cauterize a tot le cautere a III ners.
Aprés le cure quant il a geteit porriture par lonc tens, et ce vaut mues que li autre des cures devant dites.
