de la dolor de la hainche
Quant dolor vient en la boiste de la hainche, et c’est de froidor et de moistor, et li malaides est curez de ceu que nos avons dit en la division et li cure ne vaut, et li maladie est anciene: adonc covient il que tu purges le malaide des grosses humors de pilules fetides, ou autres pilules bones semblans.
Aprés li fai cautere; et li maniere dou cautere si est selonc II manieres: c’est a savoir ensamble medicines ardans, et cautere de feu.
Cautere de feu si est selonc mout de manieres, desquelz li uns est telz: que tu cauterize sus la boiste de la hainche III cauteres triangulalz selonc ceste forme, et i fai bone profunditeit et grant, et ait entre chaicun cautere d’espaice la groissece d’un doi, et soit li cauteres olivaire; aucune fois fait on cautere en mileu sus lou chief de la hainche, por coi il en i a IIII selonc ceste forme:
Et se tu vues, si le cauterize au cautere dou cercle que nos avons devant dit en la dislocation de la hainche; mais fai en teil maniere que li cercles conteigne toute la hainche, et tous li espés dou keur soit ars.
Et c’est li maniere c’on fait en sciatique, quant li dolor tient en la hainche, et ne parvient mie jusc’a la cuisse ne jusc’a la jambe.
Et s’ele vient jusc’a la cuisse et la jambe, se li fai II cauteres lai ou li malaides dit que li dolor li tient, et I cautere desus la cheville IIII dois, a la partie senestre un poc; et soit li cauteres cutellaire, et soit arse li espesseté dou keur; et se li malaides sent que li dolor s’estende jusc’a dois dou piet ou pres d’enqui, se le cauterize la ou il sent la dolor III poins ou IIII au cautere qui est apelez «poins».
Et se mestiers est, se li en fai plus; et se il seit que li dolor soit desoz le genoil vers la cuisse, se li fais cautere au cautere cutellaire ou circulaire, et te done bien garde en tous tes cauteres que tu n’i lassier mie tant le cautere que tu brules les ners et les grans arteres, et que tu ne faices au malaide plus grant nuisance et contraction.
Et je meisme ai veus plusors qui ont fait cautere sus la cheville dou piet, et li lasserent tant que li jambe fut toute enflee, et li piez ausi, et fut perciez et corrumpus toz li piez.
Aprés une solution de ventre dont il ot la mort.
Et se li dolors est en II parties ensamble, fai cautere en l’une et en l’autre, selonc ceste maniere.
Et li saige dirent en la cautere de la hainche, de coi ci est li maniere, fai I tel fer et soit au chief ausi gros com uns nauvillon de dacte, ou un poc moins, et soit par entrechetres et soit des l’un entrechetres jusc’a l’autre d’espaice la quantiteit d’un nou de poce; et soient li entrechetres aovers de II pars, et soient aussi comme noez, et i ait I mainche de fer bien fait; et c’est li forme:
Et soit eschaufez tant qu’il soit toz rouges et giete senteles, et puis le mette on sus la boiste de la hainche malaide, et soit tornez sus lou sain costeit; et lou cauterize une fois I cautere reont et lou laisse III jors; et puis fai emplaustre de burre, et laisse la plaie aoverte lonc tens; aprés la cure d’oignement tant qu’il soit sanez.
Albucasim dit que nos usons poc de cest cautere por la paor de son regart, et se voions poc qui en usent; et toutevoie ceu est des boins cauteres, qui le puet soffrir, et lai ou il s’afiert.
Li cauteres de medicine ardant si est que tu faices I estrument a entrechetres en coi dessende li marge de la porte, et soit d’arain ou de fer a une paroit longe, et en la hautece ait II nous, et ait entre chaicun la quantiteit de la groissece d’un doi; et soient overt defuer et desus, et se joignent ensamble selonc ceste forme:
Aprés met sus la boiste de la hainche au malaide gisant sor suin costeit sain, et apresse ta main mout sus la boiste de la hainche; aprés giete entre les II cercles de l’awe chaude qui soit chaufee au feu I poc, et li laisse une houre dou tens, et soffre li malaides la chalor et l’arsure de li.
Car il i trueve mordication ausi com de feu; et quant li mordications iert passee, se lieve ta main avec l’estrument et leve la hainche d’awe douce, et laisse ensi III jors, et met sus burre tant que ceu qui est noir de l’eschaudure soit osteit; et lou laisse III jors que porriture en istrait; et ceu serait li derriene aide aprés le cure d’oignemens tant qu’il soit sanez.
Et se li dolor s’est estendue jusc’a la cuisse ou jusc’a la jambe, se li fai I estrument que teigne awe selonc ceu que tu as fait en la hainche igaument; et c’est li maniere de l’awe chaude, et je l’ai escripte ou traitier de la rectification de medicine.
Pren alcali et chaulz vive, autant de l’une com de l’autre, et les broie ensamble, et les met en I nuef pot.
ou il ait I petit pertuis defuer se que li pointe d’un raisor i puisse entreir; et met desor celui pot I autre pot bien plombeit, et met sus alcali et chalz et awe douce sus, tant qu’il en i ait I doi desus les poudres cant tu l’avras bien preingte a ta main; et le laisse ensi tant qu’il en dessende awe ague et chiece ou pot plombeit, puis pren toute cele awe, et la giete sus chalz et sus alcali si com devant.
Et lors si sera mout ague et est aministree en mou d’ovraiges de medicine et en cauteres d’autres membres Car elle fait auteil oevre com feus, et si a autres medicines dont on cauterize bien la hainche ensi com tesisie et miel anacardi et chalz avec savon, toutes ces choses mellees ensamble.
Et Galiens nos raconte une cure dont uns hons fut curez de la dolor de la hainche et de la voine sciatique, et lou loe mout, et dit que on n’i fist autre cure, et qu’il en fut sanez a une soule fois quant on ot fait ceste cure, et il se fut baigniez si com il l’enseigne ci aprés.
Et dist en teil maniere que tu preignes dou litargire vert fres et sec, et le broie mout avec I poc de graisse, et met sus la hainche et sus la cuisse et sus la jambe ou la dolor tient, et la lie; et li laisse III houres et par la quantiteit que li malaides ne sente plus l’arsure.
Et puis le fai entrer ou bain tant que li cors li soit un poc arousez, et lou fai entrer ou lit, et li dolor s’en ira toute et sera sanez.
Et saiches que nuls ne doit user de cautere de telz medicines, se ceu n’est aprés l’evacuation de cors.
Et Dyascorides dist que quant li voine sciatique est cauterizee de fiens de chievre, si i aide mout; et doit estre fais li cauteres en teil maniere.
Prenez lainne et la beurez d’oile vielz, et metez sus la fossete qui est entre le pouce dou piez et l’autre qui est apelez foscile.
Aprés pren fiens de chievre sec, et l’empren a feu tant qu’il soit charbons, et lou met sus la laine, et le laisse tant qu’il soit estains; et refai encor ensi, et ne cesser de faire ensi tant que tu penses par sens qu’il viegne jusc’a la hainche, et que li dolor soit cessee; et cist manieres de cautere est apelez «cautere de chievre».
