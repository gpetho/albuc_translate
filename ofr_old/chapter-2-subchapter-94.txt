des saiettes
Les saiettes sont diverses, selonc lor semblances et selonc les leus dou cors ou elles chient.
Li diversitez de lor si est qu’il i a de celles qui ont grans pointes, et petites, et chevees, et soudees; et de celles qui ont II angles, et de celz qui ont lengues, et de celles ou il a pieces; et celle qui chiet en aucun membre si chiet selonc II manieres: ou en membre principeil cheveit, si com cerveil, cuer, foie, pormon, rains, intestine, vessie, et semblans membres.
Quant elle chiet donques en aucun leu de ces membres, et li signe de mort, que je te dirai ci aprés, t’aperent: si covient que tu te warses de l’estraction de ceste saiette, car li mors vient aprés en plusors dispositions; et quant cist mal signe ne t’aperent mie, et li saiette n’est mie em parfont, si la trai, et cure la plaie.
Et li signe dou cerveil quant li saiette i chiet et perce l’os, et saut li syfac fuer qui est sus le cerveil, est quant scotomie et sode et esvertin et roujor ens eulz, et enflammation et roujor de lengue, et spasme et permixtion d’entendement, et vomissemens de cole; et per aventure ist sans fuer des narines, ou des oreilles; et par aventure pert la parole et la voix; et saut de la plaie moistor blanche semblant a poulz, et en saut ausi com bruee de char; et se cist signe t’aperent, si te tien de la cure, et trai la saiette s’elle n’est ens.
Li signe de la siette quant elle chiet ou cuer, sont qu’elle est pres de la mamele senestre, et sent ausi com s’elle estoit fichie en chose dure, ne mie vuide; et par aventure li siette se muet ausi com li poulz, et en cort noir sanc, et vient froidor et suor froide, et sincope: saiches adonc sens doute ke li mors dessent.
Et li signe de la saiette que nevre lou pormon est que sans plains d’escume saut de la plaie, et li gorge enfle, et li malaides mue color, et sospire haut et quiert le froit ar.
Et se li saiette chiet en la coverture dou pis, si est delez les petites costes; et giete grant alainne et grant dolor et sospire; et li muevent tuit li membre des espaules.
Et se li saiette chiet ou stomac, par aventure si saut de la plaie aucune chose de la viande indigeste.
Et se li saiette chiet ou ventre, et en saut point de fien par l’intestine rout, si n’a point d’esperance en la cure, ne en l’estraction de la saiette.
Et se li saiette chiet en la vessie, et li urine en saut et vient defuer, et li malaides sent fort dolor: saiches que li plaie est mortelz.
Li autre membre, si com li faice et li colz et li gorge et li espaule et li adjutoire et li espinee dou dos et li forcele et li cuixe et les jambes, et li membre semblant, sont sauf selonc plusors dispositions.
Quant li saiette est en lou nerf ou l’artere, et elle n’est venimouse, si com je vos dirai qu’il m’avint, por ceu que vos faciez autretel.
Il avint a I home c’une saiette li chut ou larmier en la racine dou neis: je la tentai, et la traï d’autre part desoz la graisse de l’oreille, et fut sanez sens nusement.
Et traï a un jeu une saiette que li chut en la graisse de l’oil desoz la papiere desoz, et li saiette estoit reponue, et n’en poi ataindre que la pointe devers lou fust, et estoit li saiette grans d’un arc turcois, a tout I fer legier sens oreilles; li jeus fut sanez, et ne li vint nulz mavais accidens.
Et traï une saiette de la gorge a un crestien, et estoit li saiette arabique a oreilles: je soiai les barbions, et subtiliai tant que je la traï, et fut sanez li crestiens.
Et traï une saiette a I home, que li estoit cheue ou ventre, et pensai qu’il moroit; et puis qu’il ot passez XXX jors, si ne mua point sa disposition; je taillai sus la saiette, et l’engignai, et la traï fuer, et n’ot point de mavais accident.
Et si vis I home cui une saiette chut ou dos, et fut li plaie soudee sus; et demora li saiette dedens li, et ne chainja point ses dispositions naturez, ne ne trova nuisement en aucune de ses oevres naturelz.
Et vis I autre homme, cui il chut une saiette en sa faice, et fut soudee li plaie; et demora ensi sens soffrir grant dolor; et mout d’autres semblans.
Et traï une saiette a I home des princes le roi, que li estoit cheue enmi lou neiz, et estoit un poc declinans a la destre partie; et estoit li saiette toute reponue Je fui apelez a la cure aprés ceu qu’elle fut cheue III jors.
Si trovai la plaie mult estroite.
Je la quis a tout une subtil tente, et ne la sentis mie; et il sentoit pointure et dolor desoz sa destre oreille.
Je pensai que c’estoit de la pointe de la saiette Je mis sus lou leu emplaustre atratifet digestif, por ceu que li leus n’enflast; et m’aparut li leus de la saiette.
Je i mis l’emplaustre mains jors, et resouda li plaie derechief, et demora ensi li malaides lonc tens, tant qu’il sentit la saiette I jor dedens son neis; et il le me dist.
Je mis sus la plaie medicine ague corrosive par mains jors, tant qu’elle fut overte, et la tentai, et sentis le chief de la saiette qui s’aerdoit au leu; puis ajostai en l’overture de la plaie par celle medicine ague, tant que li chiés de la saiette m’aparut visablement; et trespassa bien li termines entor IIII mois, et puis eslarja si li plaie que je i boutai les tenailles, et le meus d’une part et d’autre, et ne pot issir; adonques ne cessai de subtiliier et d’engignier de manieres d’estrumens, tant que je la pris I jor as tenailles bien faites, selonc ceu que sa forme venra en la fin de cest chapistre, tant que je la traï, et restourai la plaie.
Et li mire jugent que li cartillaige dou nez ne puet restorer: je la restourai adonques, et fut soudee li plaie, et fut sanez li malaides entierement.
Or t’ai dit la qualiteit de l’estraction d’aucunes saiettes, si que tu mettes ta cure sus ceu que je ne dis mie, car li livres ne puet mie tout porprendre; mais li saiges maistres compere sus bien poc grant chose, et sus ceu que li est present et defaillant, trueve nueve oevre, et nuef estrument, au dessendement des choses estrainges qui avienent en cest art.
Je dis que les saiettes n’issent des membres ou elles sont fichies fuer que selonc II manieres: ou par lou leu ou elles entrent, ou par d’autre part; et celle que saut fuer par lai ou elle entre, c’est saiette entrans en leus charnus, et saut fuer aucune fois maintenant.
Et s’elle ne saut maintenant, si la laisse tant que li chars soit porrie entor, et soit alegie li issue; et ausi s’elle est fichie en l’os, et elle ne puet issir, si la laisse ensi aucuns jors, et la muef chescun jor; et adonques elle saut, et s’elle ne saut, si perce entor a tout I foret subtil, tant que li leus entor soit eslargiez, et puis la trai.
Et se li saiette est fichie en l’os dou chief, et vait jusc’a l’un des ventres dou cerveil, et aucuns des accidens que j’ai dit apert au malaide: si ne la traire mie, mais la laisse tant qu’elle soit igalz aprés aucuns jors, car se li saiette vient jusc’a syfac, c’est li mors.
Et se li saiette n’est fichie fuer qu’en l’os soulement, et ne vient jusc’a syfac, et demoure li malaides aucuns jors sens mavais accident, si l’engigne dou traire.
Et s’elle est mout fichie ensi et ne puet issir fuer, si i aministre tareres entor, si com je t’ai dit; puis cure le leu tant qu’il soit sanez.
Et se li saiette est reponue en leu dou cors si c’on ne la puisse veoir, si la quier a tout la tente; et se tu la sens, si la trai a aucun estrument covenauble; et se tu ne pues por l’estrecement de la plaie, et por la parfondesce de la saiette, et il n’i a os ne nerf ne voine, si la fens tant que li plaie soit grans; et trai la saiette se tu pues, et s’il ait en la saiette oreilles a coi elle tient, si oste la char qui est ens fichie de II pars au mues que tu pues, et puis brise ou ploie les oreilles de la saiette, tant que tu la puisses traire; et subtilie bien que tu ne brisier la saiette, que tu la trairoies plus griement.
Et se tu ne pues a une fois, si la lai jusque li leus entor soit porris, puis la trai, car li estraction iert alegie.
Et se li decorremens de sanc te fait contraire, si amenistre ceu que nos avons dit de la cure en son chapistre; et te warde de l’incision dou nerf et de la voinne, et met engien coment tu pues mues traire la saiette sens peril, ou tost ou tart, ou fermement ou belement; et met le malaide selonc la forme qu’il estoit quant li saiette li chut ens, car c’est li plus grans aide que i soit, et se tu ne pues, si lou met selonc ceu que li signe lou te mostrent.
Li saiette que vient fuer d’autre part, ou il apert aucune chose de li, ou li cuir est enflez endroit si c’on le voit ou sent aparamment: taille donques sus, tant que les tenailles i puissent prendre, et puis l’estrai: si saut fuer maintenant.
Et s’elle est retenue en l’os, si tornoie ta main rondement, tant qu’elle entre en l’os, et eslarge l’os, puis la trai.
Et s’elle ne puet issir, si la laisse encor, et puis rencomence l’estraction tant qu’elle isse fuer; et se li fust de la saiette i est, se le boute a tout le fust; et se li fust chiet, et tu vues aministrer boutement, si i aministre I estrument cheveit, si que li pointe de la saiette entre en la cheveure de l’estrument; et puis boute fuer, et se li saiette est chevee, se i boute I estrument a pointe entrant ens, por alegier l’estraction.
Et se li saiette est entouchie, si covient que tu copes toute la char entor ou li venins est, se tu pues, puis cure la plaie si com il couvient.
Et se li saiette chiet ou peis ou au ventre ou a la vessie ou au costeit, et elle est prochiene, et tu pues coper sus, se i cope; et te garde de coper la voinne et lou nerf, et puis l’estrai, et puis cout la plaie, se mestier est; et la cure tant qu’elle soit sanee.
Li forme des tenailles dont on trait les saiettes sont semblans au bec d’oiseil, et vez ci la forme:
Et en sont mout de manieres: grans, moienes, et petites, selonc la quantitei de la saiette.
Li forme dou boutant cheveit est ausi com li penne d’un oisel, por bouter a la pointe de la saiette, si com ci est li forme:
li forme des tenailles por bouter et por sachier si est ci:
