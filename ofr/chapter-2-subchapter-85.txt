dou derrompement dou ventre
Li derompemens dou ventre est grans et moiens et petis;
de la grant plaie saut aucune fois li intestine, ou li ners des intestines, par coi li intromission d’aus;
et li costure est plus malaisie, et aucune fois vaut pis li petite plaie que li grans, por ceu c’on remet plus a poinnes les intestines en, s’on ne les i remet de chaut en chaut;
por ce que li intestine enflent tantost qu’il sentent le froit, si rentrent plus a poinnes, et por ceu vaut mues li moieinne plaie, por ceu c’on ramoine mues l’intestine a son leu que as autres II.
Et saiches que li routure dou ventre est selonc IIII manieres:
les II costures communes avienent en la costure dou ventre, et li costure des autres plaies dou cors et II autres costures propres sont communes as autres plaies;
et toutevoie elles sont plus propres avec la costure dou ventre, et je dirai une chescune et declairerai.
Je di que quant li plaie est petite, et aucune chose de l’intestine ist fuer, et griés chose est dou remettre, ceu est par l’une des II manieres:
ou por la petitece de la plaie, si com nos avons dit, ou por ce que li intestine est enflez por le froit.
Et quant il est frois, eschaufez lou en teil maniere:
moillie une esponge ou I mol drapeil en aigue tede soulement, ou tu cuis en aigue squinant et cipre et spique, et arose l’intestine tant que li enfleure soit ostee;
et aucune fois fait ce vins restraingnans, et est muedre que awe soule por desenfler.
Et quant tu vois l’enfleure departir, si amoiste l’intestine d’aigue ou altee et malves soient cuites, car par ceu est aligie li entree a poc de chose;
et s’il n’i puet entrer, si fent un poc la plaie a l’estrument de coi on cope les emorroydes;
et li premiere cure est muedre que li taille, que nus n’i doit taillier sens grant necessiteit n’i ait;
et c’est li estrumens por le fendre:
si trenche dedens en la corbeure et defuer non, et vez ci la forme:
Et quant li plaie est enlargie, et li intestine saut fuer, si le remet arer selonc la forme naturel en son leu propre, se tu en as pooir, car ce vaut mues.
Quant li plaie est large, et elle est en la partie desoz lou ventre, si covient que tu faices gesir lou malaide sus son dos, et met ses jambes plus haut que son chief;
et s’elle est en la partie desoz le ventre, si met le chief et le pis plus haut que les parties desoz, et ausi se li routure dou ventre est en l’une des II parties si met t’entente en ceu que li partie navree soit plus haute que li autre;
et ensi covient amenistrer ceu que je dis en plaies grans et moienes.
Es plaies petites met ceu que t’est apparilliet, puis aies entre tes mains I ministre pitous ki teigne toute la routure a sa main, et assemble les levres;
et c’est la maniere commune de costures, et est que tu preignes une aguille ou plusors, selonc la quantiteit de la largesce de la plaie, puis laisse des le chief de la plaie I doi d’espaice, et i fiche une aguille ou il ait I boin fil fort;
et perce les II chiés dou cuir avec les II chiés dou siphac, qui est desoz le cuir dedens, tant que tu la faices percier de celle partie, et assemble les II chief dou siphac les IIII ensamble;
puis l’estrain d’un fil double entor l’aguille de II pars, puis assemble les II chiés de la plaie avenanment, et puis laisse I doi d’espaice, et i fiche une autre aguille;
puis la lie dou fil si com tu as fait la premiere aguille, et ne cesser de ceu faire selonc ceu que tu as mestier des aguilles, tant que toute li plaie soit restrainte;
et soient les aguilles moienes, entre subtilz et grosses, car les aguilles subtilz copent toute la char, et les trop grosses si ne pueent mie bien entrer:
por ceu covient qu’elles soient moienes;
et ne covient mie bouter les aguilles trop au defuer de la char et dou cuir, k’elles ne copent et oevrent la plaie devant la soudure;
et puis cope les chiés des aguilles, qu’elles ne blecent lou malaide au dormir, et i met tentes ou drapelz au chiés des aguilles por mues tenir, et les laisse tant que li plaie soit soudee;
et ceste maniere de costure as aguilles est plus covenauble en petites plaies, car il i soffist une aguille ou II.
Li seconde costure si est commune, et est que tu assemble les II chiés dou cuir et les II chiés dou syfac ensamble a une aguille ou il ait I fort fil moien;
et quant tu avras perciez ces chiez toz IIII ensamble, si ramoinne l’aguille a la partie ou tu as encomenciet, en la maniere c’on cout les dras;
et met d’espaice entre chescune costure la grossece d’un menor doi;
ceste costure sevent li home, et je cousi une plaie c’uns hons avoit ou ventre, qui estoit navrez d’un coutel, et estoit li plaie plus d’une palme de grant, et issoit des intestines bien II palmes de grant, et estoit li plaie enmi le ventre.
Je li ramenai l’intestine puis k’il ot esteit XXIIII houres fuer, et fut li plaie soudee jusc’a XV jors, et le curai, et fut sanez.
Et li mire l’avoient jugiet qu’il morroit, et ce fut miracle;
et ne le curai mie d’oignement, car je estoie en I leu ou on n’en trovoit point, ne nule medicines;
et metoie sens plus sus la plaie coton viel II fois le jor, et le lavoie d’aigue de miel tant qu’il fut sanez.
Or vos dirai les II propres manieres de cousture:
pren l’aguille, et la boute des la partie defuers jusc’a celi dedens;
quant elle a perciet le keur de droit en droit, si lai le chief dou siphac ou cousteit ou tu as bouteit l’aguille, et la fai percier d’autre part des la partie dedens jusc’a celi defuer;
et li entendemens de ceste costure si est que tu cous ausi com li peletier font les pelz, et que tu laisses une fois le syfac d’une part, et le reprent d’autre, tant que li costure soit toute acomplie.
Li seconde maniere de costure, que Galiens dist proprement, si est si com aucun font, qui assemblent les II parties ensamble naturelment, et apploient l’un des chief dou syfac a l’autre chief, en teil maniere:
fiche une aguille ou chief dou mirach prochiene, et fai percier celui leu soulement, et laisse les II chiés dou syfac;
puis torne l’aguille, et la fai percier des la partie defuers jusc’a celi dedens, as II chiés dou syfac;
puis fai percier l’un et l’autre des la partie defuers jusc’a celi dedens, en II autres chiés dou mirach que sont on l’autre costeit;
et c’est li muedre maniere de costure et li plus commune.
Galiens si dist ceste parolle, et aucun le tesmoignent, c’on doit coudre le ventre a II aguilles, ou il ait fil en chescune;
et doit on bouter l’une aguille d’une part, et l’autre d’autre, en la maniere de ces qui cousent corroies;
et saiches que quant li routure est enmi lou ventre, si est li cousture plus griez que des autres leus dou ventre.
Li jugemens de la plaie si est telz com li jugemens des autres plaies:
et est que quant tu trueves la plaie fresche a tout son sanc, ainsois que li ars l’ait muee, si remet arer l’intestine, et lou cout;
puis met sus la poudre enjanrant char, et se li ars l’ait muee, si met sus aucun oignement que soit present, tant que li plaie bowe;
et chicent li fil, et soient soudez li sifac, et li mirach;
puis cure la plaie si com les autres, tant qu’il soit sanez;
et se tu n’as medicines, si met sus, tantost qu’ele comance a giter bowe, coton viel, et le remue II fois le jor tant k’il soit sanez.
Car tu n’as mestier d’autre medicine en plusors dispositions cant les plaies sont simples;
et se tu doutes que li plaie ne faice communiteit as membres principelz, si covient ke tu moilles lainne legiere en oile de tempree chalor, ou en oile roset, et la met entor les angres, et desoz les asselles;
et s’il sent dolor ou porriture en bouelz, et maintes fois avient, si les clisterize de vin noir tede, et meismement se li porriture vient jusc’a l’intestine;
et le perce dedens, et saiches que quant c’est li gros intestines, si est plus legier a saner que li petis.
Li intestine qui est apelez «jeun» ne puet saner quant il est navrez, et c’est por la planteit des voinnes que i sont, et por la subtiliteit de tout le cors, et l’aprochement de sa nature des ners.
Et si li zirbe saut de la plaie, si le remet arrier ausi com l’intestine, tandis qu’il est fres;
et s’il est vielz et devenus vers ou noir, si covient que tu lies le leu qui est noir, que decorremens de sanc n’i viegne, car il i a voinnes et arteres;
puis cope ceu qui est entre le liien, et met les II chiés pendans des la partie desoz la plaie jusque defuer por aligier l’estraction quant li zirbes chiet, et li plaie bowe.
de la routure dou boueil
Quant li intestine est rons, et li plaie est petite, si la puet on restorer en aucuns homes, por ceu que je vis que uns hons fut navrez ou ventre d’une lance;
et estoit li plaie au destre de l’estomac, et fut envillie et devint fistule, et en issoit li egestion et li ventositez;
je i mis cure selonc ceu que je poi, et ne cessai de subtilier tant qu’il fut sanez, et li leus soudez.
Et quant je le vis souder, je doutai que li malaides n’eust mal en son ventre;
et il n’i ot point de mal, mais demora en millors dispositions, et menjans et bevans;
et dirent aucun experimentors que quant il a petite plaie en l’intestine, qu’il doit estre liiez en teil maniere:
pren fremis a grans testes, puis assemble les levres de la plaie, et quant li fremis ait overte la bouche, si la met sus les II levres, si qu’elle estraigne sa bouche sus;
et puis li cope la teste, et ce se tient si qu’il ne puet desliier, puis met I autre fremit aprés en celle maniere que devant, tant que li plaie soit toute porprise;
et cout la plaie.
Cil chief si s’aerdent en l’intestine, et ne vient nulle nuisance au malaide, et se puet on liier l’intestine d’un fil subtil qui est copez de l’intestine d’une beste, en teil maniere:
pren le chief de cest fil d’intestine que soit mout descharnez, et puis lie au chief de cest fil I fil de lin subtil tort, puis boute le fil en l’aguille, et en cout l’intestine, et le ramoinne en la routure;
et ceste maniere de costure de fremis nen est fuers que selonc la voie de fiance et d’esperance;
et se li plaie est grans et large, meismement quant elle est en l’un des grailes intestines, si n’i a engien ne santeit, fuer que subtiliteit.
