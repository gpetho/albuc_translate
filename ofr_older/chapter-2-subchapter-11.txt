des poilz des papieres
Quant em papieres naissent poilz ajostez autre que li naturez, et sont enveillit, si nuisent as eulz, et font venir manieres de maladies si com larmes acostumees et mollifications des papieres et albugine, tant que c’est cause de la destruction des eulz; et est li cure selonc .iiij. manieres: ou par cautere ensamble feu, ou par medicine ague selonc ceu qu’il est devant ou chapistre de cautere, et est fais ou par incision et costure ou par caines, selonc ceu que je dirai.
Il covient que tu mettes lou chief dou malaide en ton sain, puis torne la papiere de l’oil a ta main senestre; s’elle est convertie, c’est boin; se ceu non, si i boute une aguille a tout .i. fil desus; et soit ce delez la marge de la papiere ou li poil naissent delez ces poilz, et trai .i. fil au desus a tout la papiere, et la torne au raseur; puis fent en la partie desoz la papiere, desoz les poilz ajostez, a tout le spatumile copant, des le grant larmier jusc’au petit; puis estrai .i. fil, et met desoz la papiere une petite tente de couton et de drapeil, puis seigne sus la papiere une figure d’enche, si com la fuelle de mirte, et toutevoie il covient que li figure soit selonc la quantiteit que tu vues eslever la papiere qui est devisez a toz.
Et si a teil qui a mestier c’on cope grant quantiteit de la papiere selonc ceu que li papiere est mollifie; puis fent a tout le spatumile sus les .ij. lignes que tu as signiet, et comence des lou grant larmier jusc’a petit; et soit li une des fendures pres des poilz naturez en la groissece d’un raiz, puis boute l’oncine en l’un des .ij. angles dou keur, puis l’escorche toute; puis assemble les .ij. levres a une costure d’une aguille a tout .i. fil de laine subtil, et essue le sanc, et fai aerdre la superfluiteit des filz sus les .ij. sorcilz a tout aucunes choses gluans, se tu vues faire ce; et se ce non, si n’en aies cure, puis laisse la costure et les filz jusc’a .iij. jors ou .iiij.; puis cure la plaie sens costure de choses sechans et constrignans, car li papiere se relive au soudement de la plaie et l’assemblement de li, mais li costure est muedre (si com dirent li ancien), et c’est ovraiges sens paor;
et si a une autre maniere: et est que tu seignes la papiere d’une figure qui soit ausi com li fuelle de mirte, si com nos avons conteit, a .iij. oncines desevrez selonc la forme qui est ci:
puis cope ceu qui sormonte as petites forces igalment selonc la forme qui est ci:
Et se tu n’as pooir de tenir les tenailles, et li chose n’est mie igalz, si prent une aguille ou il ait .i. fil, et la boute emmi la figure; et boute .i. autre fil delez lou grant larmier, et lou secont fil delez lou petit, et assemble entre tes dois les filz igalment; puis lieve ta main igalment, et lieve tout le cuir sus coi tu as signiet, si com nos avons conteit, puis assemble les .ij. levres de la plaie par costure, et le cure tant qu’il soit sanez; et se aposteme vient a ton incision, si l’apaise de cerote et de semblans oignement assouajans;
et aucune fois avient que li poil de la papiere sont convertit: si covient que tu uses ceu que nos avons dit de l’incision; mais li costure en l’une et en l’autre est plus artificialz.
Li cure des caines si est selonc ceste forme: et est que tu convertisses la papiere et la fent dedens selonc ceu que j’ai dit, et puis fai .ij. caines par art, et .ij. liiens subtilz ausi lonc com li papiere et li largesce dou spatumile est; et cope as .ij. chiés de .ij. pars ou tu tiens les filz; puis assemble l’un et l’autre subtilment sus ceu que sormonte de la papiere de l’oil, et estrain les .ij. cainnes des .ij. parties forment; et le laisse ensi aucuns jors, et li cuir qui iert estrainte morra et nercira et porrira, tant qu’il cherra par lui.
S’il tarde, si le cope aunes forces, puis le cure tant qu’il soit sanez; et quant li plaie iert soudee, et si ert levee li papiere, et ne poindront plus li poil; et c’est li forme des .ij. cainnes que tu feras selonc ceste figure, et selonc ceste quantiteit de lonc et de large:
