 Capitol primier.
De la curacio de aygua la qual es contenguda en le cap dels enfantz.
 Sapias que aquesta malautia motas veguadas endeve als enfantz deves le enfantament e quan la noyrissa estrenh le cap del enfant ses livitat.
E alcunas veguadas endeve per causa amaguada la qual no es saubuda.
Mays yeu no vi aquesta malautia sino en les enfantz; e a totz aquels les quals yeu vi se coytec la mort, e per ayssi es a mi vist layssada obra en aquels.
E yeu e vist que un enfant le cap del qual era d’aygua omplit, e·l cap de lu era totjorn ayssi magnificat entro que ceser no podia sobre si meteys per la grandesa del sieu cap, e mays que la humiditat fe aucmentada entro que foc mort.
 E aquesta humiditat o es agreguada entre la codena e l’os, o es agreguada dejos le os sobre le ciphac.
Quar la operacio en aquel si la humiditat es entre la codena e l’os e le apostema es pauc, lahoras cove que tu fendas en le mieg loc del cap am una fissura en la latitut, e sia la longitut de la fissura cays dos notz entro que corra la humiditat, e aquesta es la forma del spatum:
 E donc si la humiditat es mays augmentada e l’apostema es major, lahoras son aqui dos fissuras segon aquesta manieyra:
 E si la humiditat es dejos le os, senhal de lu es que tu vezes la comissuras del cap ubertas de tota partida e l’aygua es spremuda quan tu compremes aquela am la tieua ma a las partidas dedintz e no es aquo a tu amaguat.
Cove que tu fendas en le mieg loc del cap am tres fissuras segon aquesta manieyra:
 e aprop la inscizio extratz ne tota la humiditat; e aprop strenh las fissuras am draps e plumassols; e aprop enbroca aquo de sobre am vi e oli entro al quint dia, e aprop deslia le liament e cura la plagua am tentas e enguentz, e strenh le cap am equalitat; e mange le malaute am vianda secca de pauca humiditat entro que·l membre sia confortat e sanat.
 E es autra manieyra de incisio, que consideras hon apar la magnitut del apostema e la colleccio de l’aygua, quar alcunas veguadas es mays en le occipicii, o en la partida denant, o en la destra, o en la sinistra; e donc aten am la incizio on appar le apostema e la replecio de l’aygua, e fen aquo segon que a tu es miels possible.
Et observa que no inscindas la arteria e endevengua flueys de sanc e mora le malaute per aquel flux de sanc am evacuacio de humiditat.
