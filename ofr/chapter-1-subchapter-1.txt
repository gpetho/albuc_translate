dou cautere olivaire
Cist cauteres vaut a moistor et a froidor sus lou cerveil, et en i a dous c’on fait par la cause d’une maladie qui est apelee «soda», et par la cause de maintes humors qui dessendent dou chief as eulz, et as oreilles, et por multitude de songes et dolor de dens et dolor de gorge, et meismement a toutes maladies qui vienent de froidor si com paralisie et sode et apoplexie et semblans maladies.
Li forme de cest cautere si est que li malaides soit espurgiez par medicine solutive mondifiant le chief .iij. nuis ou .iiij., selonc ceu que li vertus et li eaige et li acostumance dou malaide le puet soffrir; et puis fai rere lou chief dou malaide.
Et puis le fai seoir croisiet entre tes mains, et mettre ses mains sor som peis; aprés met la racine de ta palme sus la racine de son neis entre ses .ij. eulz; et lai ou venra tes dois moiens, si saigne d’enche puis eschaufe le cautere qui est apelé «olivare», de coi ci est li forme:
Et le met sor le leu signiet d’encre, et fai en dessendant et en estraignant ta main poc et poc en trestornant; puis lieve ta main isnelement, et rewarde le leu se tu vois l’os .i. sol petit; et se tu ne lou vois, si rencomence le cautere tant que tu voies l’os si com je lou t’ai dit; aprés pren .i. poc de seil, et met en awe et molle coton dedens, et met sor le leu, et li laisse .iij. jors; aprés met sus cotun moilliet en burre; et laisse sus tant que li eschaudure soit ostee; aprés cure la plaie de l’oignement qui est apelez «tetrafarmaçon», tant qu’il soit sanez.
Et se dirent li ancien, que quant plus demoure overte li plaie, plus s’espurge; et por ce si aide mues.
Et dirent aucun de ces que on doit tant lassier le cautere que partie de l’os soit arse, et puis rese on ceu qui est ars de l’os, et soit curez.
Et dient li autre c’on doit le cautere tant lassier sus, et bouter si fort c’on abaite de l’os ausi large comme .i. vertoil que les femmes mettent en lor fusez por ceu que les humors issent mues hors; et doit on lassier la plaie longement overte; aprés le doit on curer et sodeir.
Et ces .ij. manieres de cauteres ne me semblent mie estre bones dou tout en tout, fuers qu’en aucuns homes ou il ait voie de paor; et mues me semble que je lou doie laissier; car li chiés li est afoiblis par les solutions continuees de nature, si com nos le tesmoignons ens autres membres; et meisme quant li chiés dou malaide est foibles par nature, et li premiere semblance de cautere est plus salve et muedre por moi, et de celi use je oevre en donques emsamble salut.
