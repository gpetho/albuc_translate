des voines des eulz
Sebel sont voinnes rouges que sont covertes sus l’oil, et tolent a la veue son ovraige et afoiblissent l’oil toz jors.
Mestier est donques au premier que tu regardes se li oil, en coi sebel est, est fors, et n’i a autre maladie fuers que lou sebel; adonques le coil en teil maniere: comande au malaide qu’il mette son chief en ton sain, puis sospent celles voines a tout l’oncine selonc sa sapience, et soit li oncines subtilz double selonc ceste forme:
Et soient dui oncine par degrez en I cors selonc ceste forme:
puis c’on coil as forces celles voinnes subtilment, et essue lou sanc houre aprés autre, tant que tu voies removoir celles voines fuers de l’oil; et garde que tu ne blecier l’oil as pointes des spatumiles, et fai cest ovraige a houre de midi devant lou soleil, et soies mout fervans en ton ovraige si que tu ne copes fuer que celles voinnes; et quant tu avras ce fait, si distille en l’oil coliere vert et rouge por corrumpre ceu qui est demorez dou sebel.
Et se tu n’as pooir de coillir tout ceu en celle houre, si fai emplastre sus l’oil de choses apaisans la dolor des eulz, et le laisse aucuns jors tant que li dolors soit apaisie et soit asseurez d’aposteme chaut, puis rencomence selonc ceste maniere qui est devant tant qu’il soit sanez; et c’est li forme des forces:
