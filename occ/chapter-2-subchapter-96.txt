 De ventozacio e de las qualitatz de uzar de aquelas.
 Ventozas so de corns, o de eram, o de veyre.
E ventozacio es fayta segon doas manieyras: la una de lor es am scarificacio e extracio de sanc, e l’autra es ventozacio ses scarificacio.
E aquesta ventozacio que es ses scarificacio es segon doas manieyras, quar o es am foc o ses foc.
E a las ventozas que so administradas am scarificacio e extraccio de sanc son xiiii locs del cors, dels quals la un en lo qual so pausadas ventozas es alnocrati, e es la deriera partida del cap; e le mieg loc d’el de doas partz del col ensemp; e ventozas del mento dejos la mandibula pus dejos de la boca; e ventozas de doas spatulas; e ventozas de alohoster, e es sobre la fi de la coeta; e ventozas de dos focils, e so de dos brasses; e ventozas de doas cavilhas; e ventozas de doas cuoyssas.
 E ventozacio no extratz le sanc sino de las venas menudas sparssas en la carn, e per aquo no catz la vertut per aquelas, ayssi cum es cazement per fleubotomia; ni no cove que ventozacio sia fayta am foc o ses foc en alcuna malautia fayta per replecio entro que le cors tot sia evacuat.
Mays si necessitat provoca a ventozacio per malautia o per continua, aministrem aquela en tota hora al comensament del mes e en la fi de lu, e en le mieg loc de lu e en qualque temps sia.
La qual causa es quar dels homes es en les quals es sanc multiplicat entro que indigeys de extraccio de lu per ventozacio e atroba en le sieu cap graveza e soda; e de aquels es que atroba replecio e rogor en la sua cara e en le sieu cap, e en le sieu col; e de aquels es que atroba pruziment en la sua cara e en le sieu front e tenebrositat e hebetut en les sieus huels; e de aquels que gieta le loc de la sua ventozacio; e de aquels es que le lor ris es multiplicat; e de aquels es que atroba gustament de sanc en la sua boca, o que la lengua es apostemada e escup sanc; e de aquels es que lor dormir es multiplicat, e de aquels que vetz sanc en lo dormir rogor e antics e plaguas e autras causas a lor semblantz.
E donc quan vezes en alcuna causa de aquelas, e propriament si es en le tertz o miga del mes, lahoras comandam ventozacio esser fayta pus que so passadas del dia dos o tres horas.
 E juvament de ventozacio de la nuca es que quan aquela confereys a gravitat en le cap e ad aquo que es efondit als huels; mays cove que aquo sia aprop evacuacio de tot le cors.
E aquesta ventoza es en le loc de fleubotomia de la cephalica.
E no es legut que use de lu aquel que es de frega complecio, o en le qual es catarr, quar dona ad aquel gran nocument.
E per aquo no cove que uso de aquela les vielhs, e en les caps dels quals so malautias frejas.
Mays ad aquel que sobre aquela es continuant sobre lu es fayta oblivio; e per aquo cove que tu comandes al ventozador que depause la sua ma un petit am la ventosa a las partidas dejos, temen de la generacio de oblivio.
Mays ventozacio de alkehel es en loc de fleubotomia de la vena fusca e de la basilica: e per aquo confereys a asma, e a la constriccio de ale e a la scissura del sturment de ale, e a tos, e a replecio.
E cove que sia enpellida la ventoza alkehel un petit, quar si es pausada dejos, engendra debilitat en le cors e en le stomac.
 E la ventozacio de alhagdahan confereys a las dolors accident en le cap e a obtalmia, e emigranea, e prefocacio, e a dolors en las razitz de las dentz; e es en loc de fleubotomia de la basiliqua.
E cove que comandes al ventozador que no prema la sua ma am scarificacio per que no inscida la arteria e accida fluxs de sanc.
 E ventozacio dejos le mento comfereys a alcola en la boca, e a corrupcio de la gingiva, e a semblantz a lor de las malautias que so en la boca, e stan en loc de fleubotomia de aliheric que so en las doas labias.
 Mays la ventozacio que es fayta sobre las doas spatulas confereys a caphatan, le qual es fayt per replecio de caliditat.
E la ventosacio de las doas partidas dedintz dels focils confereys juvament de la fleubotomia de tres venas, so es de la basilica, fusca e cephalica, quar aquela atratz le sanc de totas aquelas venas pus manudas que so en la carn, e aquelas venas menudas de las autras venas pus grossas entro que pervengua la atraccio a las tres venas.
E comanda al ventozador que trop no procezesca en scarificacio, quar le loc es denudat de carn, e dejos lu so nervis e arterias.
 E es una ventoza am la qual es ventozat sobre alshosses e confereys a las emorroydas del cul e a las ulceracios pus dejos.
E cove que comandes al ventozador que sia gran ventoza, e que sia de eram, quar le loc indigeys de fort seccio; e fort leu so traucadas ventozas subtils e sia scarificat am scarificacio.
 Mays ventozas de las cambas minueysso per minuicio manifesta, quar atiran le sanc de tot le cors, e comfereysso a dolors antiquas dels ronhos e de la mayre, e de la vesica; e provocan las mestruas, e comfereysso a bothor e ademil; e stan en loc de fleubotomia de doas sophenas, e alahorcoben, e de doas cavilhas.
Enpero mot debelitan tot le cors e fan accidir sincopi en motz homes.
 E de las ventozas alahorcoben le juvament es propda al juvament a las ventozas de doas cambas.
E la qualitat de la posicio de las ventozas es que pauses la ventoza al comensament vueda e sucguas per succio temprada, e no prolongues la posicio de las ventozas, mays pausa aquelas leugierament, e reman aquelas coytadament, e que las humors venguan al loc per adveniment engual.
E no cesses iterar aquo e continuar entro que veja le loc ja enrojezir e inflar e que appara la rogor del sanc.
E lahoras tu scarifiqua e itera la succio pauc a pauc, e aprop considera en la dispozicio dels cors.
Quar aquel home que es de tendra carn de rars pors, cove que tu le scarifiques una veguada e no pus, per que le loc no sia ulcerat.
E comanda al ventozador que amplifique la scarificacio e pronde un pauc, e atempre la succio am facilitat.
E si en le sanc es grossitut, lahoras cove que scarifiques doas veguadas, quar en la primieyra veguada es uberta la via de subtiliacio al sanc e a la aquositat de lu.
Mays en la segunda a la perscrutacio aquisida de la extraccio del sanc gros.
E si le sanc es mot feculent, lahoras sia fayta scarificacio la tersa veguada per que consiegua le derier.
E derierament, quan volem extrayre le sanc pauc a pauc o un petit, abasta a nos una scarificacio.
E si volem extraccio de mot sanc, scarificam am mota scarificacio; e si nos conoyssem que·l sanc es gros, lahoras cove que scarifiquem per scarificacio preonda.
E le terme de scarificacio en la qual es la profunditat de la codena tant solament.
 E si aquel del qual la codena es grossa, dura, fusca, e les sieus pors so streytz, cove que les locs de las ventosas sian untatz lenitius, apertius resolutius; si es en temps d’estiu, ayssi cum es oli de aloen o oli de violat, o oli de amellas dossas, o oli de cemensa de coja; e si es en temps ivern, lahoras oli narci, o oli de liri, o oli de camamilla, o de sanc, e ad aquels semblantz.
E si la superfluitat es grossa, freja, lahoras le oli sia amaranti, o oli de balsamita, o oli de aloen, o oli aneti, e a lor semblantz.
Mays si le ventozador es de amples pors de tendra carn, lahoras cove que sia prohibit de oli, e cove que ad aquest les locs de ventozas de lor aprop la ventozacio sian lavatz am ayguaros o am aygua freja de solatrum, o am aygua de coja, o am aygua de bordolaguas, e semblantz ad aquelas.
E aquel del qual le sanc es de mota humiditat, lava las suas ventozas am vi agre, o am aygua de mirt e sumac e semblant ad aquels.
E de aquel del qual las superfluitatz son grossas, lava las suas ventozas am vi antic, o am aygua de sansuc, que es majorana, o de decoccio de anet, o de camamilla, e a lor semblantz.
E cove que la ventozacio sia guardada denant de banh; habantz cove que sia aministrada aprop issiment del banh per una hora o per doas, e cove que dorma aprop la ventozacio.
 Quid est quo oportet ut regatur ventosandus aus phlebotomatus ante ventosationem.
 Cove que consideras al comensament: lahoras si le ventozador o aquel que·s deu fleubotomar es coleric e ventz sobre lu sanc agut e imflamacio, lahoras cove que prengua causas infrigidantz, ayssi cum milgranas acetosas, e endivia an vi agre e laytuguas, e secanabin, e julep, e a lor semblantz.
E pausa a lor viandas ayssi cum poletz, e carns de auzels serbiges, e viandas conditas am agras, e a lu semblantz.
E de aquel del qual la compleccio es freja, cove que prengua en beure eyssarop almiva, o eyssarop de alsecanabin de semensas, e sumac, e vi mot odorant migier entre viel et noel; e que a lu sia comendat que use de paucitat de beure e de mangar, e pausa las viandas de lu poletz e canabir e pissers e petitz auzels e colombat.
E cove que en lo dia de ventozacio e de fleubotomia le beure sia major que la vianda.
E cove que sia donat en beure en alcunas horas ad alcus homes tyriaca alpharac, o medicamentz de musc, so es muscada, o alcelita denant la ventozacio o denant fleubotomia o aprop, per so que·ls membres principals sian confortatz e que·l sanc sia subtiliat; e no cove que prenguan aquela scalfatz.
 Mays las ventozas que so ses scarificacio sian ventozas que so pausadas sus le fetge, e sobre la melsa e podagra, e sobre le umbelic, en les locs dels jonolhs, e la pixida del ancha, quar aquestz membres no suffertan scarificacio sobre si.
 E no es querit per aquelas sino atraccio de sanc de membre, ayssi cum pausam ventosa sobre mamilha en malautia de flux de sanc del sanc de las nars; e usam de aquela per que sia dissolvuda ventositat freja inviscade del membre, ayssi cum pausam sobre le ventre e l’umbelic; quar aquela rarifique le membre e scalfa lu e ramau la dolor quar resolveys ventositat.
E ja es pausada sobre les ronhos quan accideys en lor opilacio o poyra, quar per vertut de atraccio fort leu huobre opilacio e erradica le poyra de son loc.
E semblantment fa quan es pausada sobre le fetge e la melsa deves ventositat en aquels enclausa.
E aquestas ventozas so administradas vuedas amb succio tant solament; e alcunas veguadas so administradas am foc.
E alcunas veguadas so administradas plenas de aygua tebeza en las malautias de la melsa.
E aquo es per que la ventoza sia umplida e sia pus gran, so es aygua cauda sola o aygua en la qual sian cuytas herbas ad aquo convenientz.
 Forma de ventoza aministrada am foc: sia la amplitud del orrifici de dos ditz, segon que nos la havem formada; e la quantitat del preon sia la maytat de un palm; e sia en lo latz de lu, en le loc que es en le circuit, la maytat de lu, le trauc sia petit segon la quantitat que intre en lu una agulha.
Sia fayta de eram rog o citri, de grosses marges, leon, enguals e terses per so que no leda le membre deves la sua posicio sobre lu.
E sia al mieg de lu vergua transversa de eram o de ferr, on es pausada candela am lo foc.
E ja sia aquesta ventoza gran major de aquela la qual havem recomtat; e la pauca mendre de aquela segon las malautias e la etat de aquel que usa de aquela.
E las ventosas dels efantz e extenuatz so autres que las ventozas dels joves e de grosses corssas.
 E la qualitat de pausar aquesta ventoza am foc sobre le membre es que extenda la meca am foc de lenha decentment denant una pauca candela de cera, e pausa aquela sobre le mieg de la vergua transversa en le mieg loc de la ventoza, per que le foc sia accendut enviro la partida dejos per que no sia comburit le cors del malaute.
E aprop sia pausada sobre le membre del malaute, e le dit sia sobre le trauc que havem dit, entro que quan tenem las ventozas e non indigem que osten le dit e que yesca la vapor sobre aquel trauc, lahoras la ventoza sira tantost dissolvuda.
E prop igneys la meca segon la sua manieyra, e itera aquela si indigeyssas de aquela.
Mays en ventosa que es aministrada en la malautia de plauressi, am aygua, en la qual no ha vergua transversa ni trauc, e no es aministrada sino que sia umplida de aygua, e es pausada sobre le membre tant solament.
E aquesta es la forma de lu: E aquesta ventoza quant plus es gran, tant es milhor, per que puya recebre gran quantitat de aygua.
