Â¶ De extractione spinarum, et ossium de gula.
Caput XXXVIII.
Multotiens adhaeret in gutture os, aut spina piscis, aut aliud.
Oportet ergo ut extrahas quod ex eis est apparens super quod cadit uisus, postquam premis linguam cum instrumento apud solem, et declaratur tibi quod est in gutture.
Et quod non apparet tibi et occultatur in gutture, oportet ut facias uomere infirmum antequam digeratur cibus in stomacho.
Fortasse enim egredietur res annexa per uomitum.
Aut deglutiat infirmus frustum napi, aut radicem lactucae, aut deglutiat buccellam panis sicci: aut accipiat frustum spongiae marinae siccae lenis: et liga ipsum in filo, deinde deglutiat ipsum.
Cum ergo peruenit ad locum ubi sunt spinae, aut os, et extrahitur, tunc egreditur.
Si ergo non egreditur cum eo quod diximus: tunc utere instrumento ex plumbo secundum hanc formam.
Sit grossius quam Radius parumper, et in extremitate eius sit curuitas, quam intromittat in guttur suum cum facilitate: et ipse habeat caput suum eleuatum sursum.
Et caueat a tactu suae epiglotis, ut non accidat ei tussis, et impellat cum eo os, aut spinam, aut intromittat ipsum medicus manu sua.
Verum quod infirmus intromittat, hoc est melius: propter scientiam suam de loco rei annexae: et impellat inferius, aut trahat manum suam cum instrumento sursum, totum illud secundum quantitatem quae praeparatur ei, donec egrediatur.
