de la brisure de l’espaule
Poc avient que li espaule brise ou large leu ne em mileu, et ne lou seit on fuers que par lou touchement;
si l’apareille selonc la figure de la brisure, et la ramoinne selonc sa forme natureil, en toutes les manieres que tu pues;
puis met sor le leu poudre dou molin avec abun d’uef, et estoupes legieres, et met sus I drapeil double;
puis met sus une estele large et subtil, un poc plus large de l’espaule, et se desoz l’estele est chevemens en aucun leu de l’espaule, si emple celle cheveure d’estoupes de lin, si que li estele siece igalment;
et puis l’estraint a tout une grant bende fermement, si que li estele ne se mueve de son leu, et regarde le liien chescun jor;
et toutes les fois k’il amolist, si l’estraint, et met igal l’estele s’elle est fuer de son leu, et gise li malaides sus son costeit;
et li espaule est restouree en XX jors ou en XXV.
Et quant cist nombres est acomplis, si le deslie, et soies seur, car ce n’est mie os qui se mette fuer legierement.
Et se une piece de l’os tent avant, et point desoz lou keur, si fent sus, et l’oste, et fai ceu que nos avons dit en la brisure de la forcele d’apaisier aposteme chaut.
