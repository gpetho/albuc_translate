 Capitol .xvii.
De inscizio de alguazardenic e de aquo que es nascut de carn ajustada en le huel.
 Alcunas veguadas en les huels de alcus es nascuda carn roga, e es sobre-pausada entro que cobre la pupilla, o apropinqua o estrenh sobre las palpebras e fort leu comprem las palpebras a las partidas deforo e es assemblada a roza de balaustra.
 Mays la operacio en lu es queÂ·l malaute pausa le sieu cap en le tieu se; e aprop obre les huels de aquel e colligeys tota aquela carn am oncis convenientz ad aquo, e te aquo am una forcep o am cesti; e aprop inscindiys la carn el comensament entro que tot sia finit am le encisori, e guarda te del huel que no ledescas aquel deves la tua operacio.
E sia la tua inscizio am la qual inscides aquelas o am espatum le qual nos havem recomtat en la inscizio de la ungla, o am petitas forfexs am las quals es colligit ascebel segon que vindra la forma de lu aprop aquest capitol.
 Donc cum es complida la tua inscizio e es remauguda tota aquela carn, lahoras omple le huel de sal trissa, o destilla en lu polvera roga e semblantz a lu de las medicinas corrossivas, e pausa sobre le huel deforo coto am album de huou entro que sia asegurat de apostema caut.
E si roman alcuna causa de alguardenici e es senhoragat sanc caut, e temes apostema caut, lahoras leyssa le huel e cura aquela apostema am aquo que ceda aquela apostema, e aprop itera sobre aquel am operacio entro que sia sanat, e semblantment fay en la carn ajustada la qual accideys en le huel de aquesta especia.
Mays empero tu cove que alienes tota curacio del huel freul per via natural o per via accidental, obran am ferr, e no metas la tua ma en alcuna de aquestas operacios entro que veges que aquel membre sia suffertant aquela operacio.
