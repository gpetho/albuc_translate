Â¶ De extractione Lapidis mulierum.
Caput LXI.
Parum generatur Lapis in mulieribus.
Si autem accidat alicui earum lapis, tunc difficilis est curatio, et prohibetur propter modos multos.
Vnus eorum est: quod mulier fortasse est uirgo.
Et secundus est, quia tu non inuenis mulierem quae detegat seipsam medico, quando est casta, aut ex habentibus maritos.
Tertius est, quia tu non inuenis mulierem bene scientem hanc artem, praecipue operationem cum manu.
Et quartus est longinquitas a loco lapidis: quare indiget sectione profunda, et in illo est timor.
Quod si necessitas prouocat ad illud, tunc oportet ut accipias mulierem medicam, bene scientem: et parum inuenitur.
Si uero priuaris ea, tunc quaere medicum castum, subtilem, et praesenta mulierem obstetricem bene doctam in re mulierum, aut mulierem quae in hac arte innuit partem artis: fac ergo eam praesentem, et praecipue ei, ut faciat totum quod praecipis ei ex inquisitione super lapidem.
In primis quod est, ut aspiciat si mulier est uirgo: tunc oportet ut intromittat digitum in anum eius, et quaerat lapidem.
Si ergo inuenit ipsum, coartet eum sub digito suo, et tunc praecipe obstetrici, ut intromittat digitum suum in uuluam infirmae, et inquirat super lapidem, postquam ponit manum suam sinistram super uesicam, et comprimit eam compressione bona.
Si ergo inuenit lapidem, tunc oportet ut gradatim moueat eum ab orificio uesicae ad inferiora cum summa uirtutis suae, donec perueniat cum eo ad radicem coxae.
Deinde secet super eum apud oppositionem medietatis uuluae apud radicem coxae, ex quacunque parte praeparatur ei, et sentit lapidem in illa parte: et digitus eius non remoueatur a lapide, coartans sub eo: et sit sectio parua in primis.
Deinde intromittat radium super illam sectionem.
Si ergo sentit lapidem, tunc addat in sectionem secundum quantitatem proportionatam quod lapis egreditur ab ea.
Et scias, quod species lapidis sunt multae.
Ex his enim est paruus, et magnus, lenis et asper, longus, et rotundus habens ramos.
Scias ergo species eius, ut significetur tibi per hoc super illud quod uis.
Si ergo uincit te sanguis, tunc adde in loco zegi tritum, et tene ipsum hora una, donec abscindatur sanguis.
Deinde redi ad operationem tuam, donec egrediatur lapis: et fac, ut praepares tecum ex instrumentis, quae dixi in extractione lapidis in uiris, ut adiuueris per ea in operatione tua.
Quod si uincit te fluxus sanguinis, et scis quod expulsio sanguinis est ex arteria quae incisa est: tunc pone puluerem super locum, et stringe eum cum puluillis strictura decenti: et non mutes illud: et dimitte lapidem, et non extrahas ipsum.
Fortasse enim morietur mulier infirma.
Deinde cura uulnus.
Cum ergo sedatur acuitas sanguinis post dies, et putrefit locus, tune redi ad operationem tuam, donec egrediatur lapis.
