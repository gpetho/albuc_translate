Â¶ De extractione doloris Dentium.
Caput XXX.
Oportet ut cures Dentem a dolore suo cum omni ingenio, et tardes in eradicatione eius.
Non est enim quod uicem eius suppleat quando eradicatur: quoniam est substantia sublimis: donec quando non est excusatio de eradicatione eius, tunc oportet quando cogitur infirmus eradicare ipsum, ut firmetur, et certificetur apud te dens dolens.
Multotiens enim decipit infirmum dolor, et putat quia est in dente saha et eradicat ipsum: deinde non recedit dolor, donec eradicetur dens infirmus.
Nos enim iam uidimus illud ex operatione phlebotomatorum.
Cum ergo certificatur apud te dens dolens ipsemet, tunc oportet ut scarifices in circumitu dentis cum spatumili, in quo sit quiddam uirtutis, donec soluatur gingiua ab omni parte: deinde moue ipsum digitis tuis, aut cum forcipibus subtilibus in primis paulatim, donec concutias ipsum.
Deinde loca tunc in eo forcipes magnos locatione bona, et caput infirmi inter genua tua: quod iam bene tenuisti, ita quod non moueatur: deinde trahe dentem secundum rectitudinem, ut non frangas ipsum.
Si ergo non egreditur, tunc accipe aliquod illorum instrumentorum, et intromitte ipsum sub eo ab omni parte cum facilitate, et conare motionem eius, sicut fecisti in primis.
Si autem dens est perforatus, aut corrosus: tunc oportet ut impleas illud foramen panno: et stringas ipsum cum extremitate radii subtilis, ut non frangatur in hora constrictionis tuae super ipsum cum forcipibus.
Et oportet, ut exquisite agas cum scarificatione in circumitu gingiuae ab omni parte multum.
Et custodi fortitudinem tuam, ut non frangas ipsum, et remaneat pars eius, et redeat super infirmum ex ea malicia quae sit maior dolore eius primo.
Et caue, ne facias illud quod ignorantes faciunt phlebotomatores in festinatione sua, et audacia ipsorum super eradicationem eius, praeter quod administrent illud quod narrauimus.
Multotiens enim faciunt euenire super homines infirmitates magnas, quarum difficiliores sunt ut frangantur, et remaneant radices eius omnes, aut quaedam earum: aut ut extrahant ipsum cum quibusdam ossibus mandibulae: sicut testificati sumus multotiens illud.
Deinde colluatur post eradicationem eius cum uino, aut cum aceto et sale.
Quod si accidat fluxus sanguinis ex locis (multotiens enim accidit) tunc tere aliquid ex zegi, et imple cum eo locum: et si non, cauteriza ipsum si non confert tibi zegi.
Formae forcipum subtilium quibus mouetur dens in primis, sint longarum extremitatum, breuis manubrii, grossi, ut non duplicentur quando cum eis premitur super dentem: sint sicut uides grossorum manubriorum, donec quando stringis cum eis, non dent seipsas, neque duplicentur: breuium extremitatum, et sint ex ferro indo, aut ex faled decenter facti, directarum extremitatum: et in eorum extremitatibus sint dentes, quorum quidam ingrediantur in quosdam, et stringant constrictione decenti, forti.
Et quandoque fiunt extremitates sicut forma oris auis quae nominatur ciconia, et sunt fortis constrictionis.
