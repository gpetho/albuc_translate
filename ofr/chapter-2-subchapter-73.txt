des emorroides
Emorroydes sont overtures de voines dont sans cort acostumeement, et quant les emorroydes sont vielles si devienent thelul;
et nos avons jai dit en la division les semblances d’aus, et les signes, et je dirai ci celles qui resoivent curation.
Je di que les emorroides et li thelul, quant il sont em parfont en la marris, et il n’aperent au sentir, si n’est mie li cure par fer.
Cil qui sont a la bouche de la marris, c’on puet sentir, sont cil c’on puet curer.
Il covient donques que tu mettes la femme en une maison froide, puis estent l’altelul as tenailles, et le cope en ses racines, puis poudre sus medicines restraignans sanc, si com acaice et sanc de dragon et encens, et semblans choses;
puis boute ses piez a la paroit une houre, puis la met en aigue froide;
et se decorremens de sanc i vient, si la fai seoir en une decoction de sumac et d’escorce de pomes grenates et de gales et de semblans choses, et puis pren farine d’orge, et la confis avec miel et aisil, et en fai I emplaustre sus son dos.
Et se il estainche, c’est boin.
Se ceu non, se li fai aerdre ventouses au dos et as mameles sens ferir;
puis pren lainne, et la moille en jus de plantain ou en jus d’aglentier avec vin viel, et fai aerdre au leu.
Et quant li aposteme repose, si cure lou leu d’oignement tant qu’il soit sanez;
et celle qui est apelee «albathir» est rouge, et est semblans a I chief aspre, si le covient coper si com j’ai dit le thelul;
et puis lou cure tant qu’il soit sanez.
