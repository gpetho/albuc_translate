 Capitol .xliv.
De seccio sobre apostema le qual accideys en le golayro defora, e es apelat hernia del golayro.
 Aquest apostema nompnat hernia del golayro es apostema gran segon la color del cors, e es mot en las femnas.
E es segon dos manieyras, quar o es natural o accidental.
E en le natural no es engen de curar.
E l’accidental es segon dos manieyras del qual la un es semblant a nodes grasses, e l’autra manieyra es semblant apostema le qual es fayt per nodacio de arteria, e en aquel es temor.
E no cove que·s fassa presumpcio a lu cum ferr sino en aquel que es petit.
E tu proha aquel e investigua aquel am le dit, e si atrobas lu semblant a nodi gras, e no es suspendut am alcuna de las venas, lahoras tu inscideys aquel ayssi cum les nodes, e extratz aquel am aquo que conte lu de la pel e bursiclam; e sino, lahoras es perscrutat tot le sieu esser, e aprop cura le loc am aquo que cove de curacio entro que sia sanat.
