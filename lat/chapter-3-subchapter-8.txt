Â¶ De restauratione Costarum, quando franguntur.
Caput IX.
Scias, quod Costarum fractura non accidit, nisi in locis grossis quae sequuntur dorsum, et ex extremitatibus earum ab anteriori parte.
Et non accidit eis attritio, nisi propterea, quia sunt cartilaginosae.
Et cognitio ipsius non occultatur sensui apud inquisitionem cum digitis.
Et restauratio eius fit ita, ut aeques fracturam cum digitis secundum modum possibilem, donec aequetur figura, secundum quod oportet.
Deinde emplastra, et stringe os fractum cum astella, si indiget illo.
Et si fractura Costarum est decliuis ad interiora: tunc accidit infirmo dolor uehemens, et punctura, sicut punctura illa quae accidit illi qui habet pleuresim: propterea, quod os pungit uelamen, et etiam ei accidit difficultas anhelitus, et tussis, et uomitus sanguinis multi: et haec est difficilis curationis.
Et iam ingeniati sunt antiqui in ea cum ingeniis multis: et ex eis sunt qui dicunt, ut ponas cibos infirmi qui generent inflammationem et uentositatem, ut inflammetur uenter, et extendatur, et impellatur fractura ad exteriora.
Nos uero abhorremus, ut non fiat caussa uelox ad faciendum apostema calidum, si non accidit.
Si autem iam accidit, tunc addit in eo.
Et dixerunt quidam eorum: ponatur super locum uentosa, deinde sugatur cum fortitudine, et est similius ratiocinationi.
Verumtamen timetur, quod attrahat uentosa superfluitates ad locum, propter dispositionem debilitatis.
Et dixerunt quidam eorum: oportet ut cooperiatur locus cum lana quae iam submersa est in oleo calido: et ponantur puluilli inter Costas, donec impleatur: ut sit ligatura aequalis quando inuoluis eam secundum rotunditatem.
Deinde curetur infirmus curatione pleuresis ex cibo et medicina.
Quod si coartat infirmum res uehemens, quam non tolerat, et os pungit uelamen punctura laedente, et timemus super infirmum: tunc oportet, ut scindamus super locum, et detegamus a Costa fracta.
Deinde ponamus super ea instrumentum quod conseruat sifac, cuius rememoratio praecessit: et incidamus os cum facilitate, et incidamus ipsum.
Deinde aggregemus duo labia uulneris, si est magnum cum sutura: et curemus ipsum cum emplastris, donec sanetur.
Quod si accidat interim apostema calidum, tunc propera, et infunde puluillos in oleo rosato, et pone super locum: et curetur infirmus cum eo quod conuenit apostemati.
Interim etiam resupinetur super latus super quod dormit, donec sanetur.
