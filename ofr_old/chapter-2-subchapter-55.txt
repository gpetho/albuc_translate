de l’estopement de la verge
Aucune fois naissent enfant qui n’ont point de pertus en la verge, ou li pertus est petis, ou il n’est mie en son leu. Si le covient tantost qu’il n’aist percier a tout .i. spatumile molt subtil selonc ceste forme: puis met ou pertus .i. clo subtil de plonc, et le lie et le tien ensi .iij. jors ou iiij. et quant il vuet faire urine, si soit ostez li clos, et faice urine, et puis li remet; et par aventure nen i couvient point, car li urine qui vient fuer ne lou laisse close.
Cil de cui li pertus est petis, si est medicinez dou clo de plonc, si com nos avons dit, si s’eslargera. Cil qui n’ont mie le pertus en lor leu sont bleciet, car aucun naissent qui ont le pertus au chief de la verge, por coi il ne puient pissier avant s’il ne lievent lor verge en haut; et ne pueent enjanrer por ceu que li matiere ne puet venir jusc’a la marris, et c’est une male maladie.
Et li maniere de l’ovraige si est que li malaides gise sovin sus son dos, puies estent le chief de la verge et le cope ausi com la taille d’une penne, si ke li pertus chiece em mileu, si com il covient; et te garde de decorrement de sanc qui i vient maintes fois, et s’il avient, si l’estainche de ceu qui estainche sanc, et cure la plaie tant qu’il soit sanez.
