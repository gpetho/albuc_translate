Â¶ De incisione apostematis uuulae.
Caput XXXVII.
Quando descendit catarrus ad uuulam, et apostematur, et est long: tunc ipsa nominatur perpendicularis: et si est in inferiori parte grossa, rotunda, tunc ipsa nominatur uua.
Quando curatur cum eo quod diximus in diuisione, et non confert curatio: et uides quod apostema calidum quieuit ab ea, et est subtilis: tunc oportet ut incidas eam.
Et quae ex ea est aggregata rotunda, et non est ei longitudo, et est sanguinea, aut fusci coloris, aut nigri, et non est ei sensus: tunc oportet ut deuites incisionem eius.
In ea enim est timor super infirmum.
Oportet ergo quando uides eam secundum modum quem dixi ex albedine, et longitudine sua, ut facias sedere infirmum coram sole: et premas linguam eius cum instrumento, cuius praecessit narratio: deinde fige uncinum in uuam, et trahe eam inferius: et incide eam cum uno duorum instrumentorum quae dixi in incisione duarum amigdalarum.
Et oportet ut non incidas ex ea, nisi illud quod additur super naturalem terminum sine additione.
Nam si tu incidis ex ea plus, laedes uocem et sermonem.
Deinde post incisionem utere eo quod narrauimus in incisione duarum amigdalarum: et cura eam, donec sanetur.
Si autem terretur infirmus ab incisione: tunc oportet ut utaris ingenio in cauterizatione eius absque timore et pauore.
Et modus cauterii in ea non est, nisi cum aqua acuta: et est, ut ponas caput infirmi in sinu tuo.
Deinde preme linguam eius cum instrumento quod diximus.
Deinde accipe ex aqua quam dixi tibi in capitulo cauterizandi, et confice cum ea calcem non extinctam, et pone eam non spissam, neque subtilem, et imple ex ea concauitatem huius instrumenti, cuius haec est forma.
Sit extremitati eius in qua ponitur medicina concauitas, sicut concauitas cochlearis radii.
Et pone instrumentum cum medicina super uuulam ipsam: et infirmus sit iacens super latus suum, ut currat saliua ex ore eius ex intrinseca medicina, ut non descendat ex ea ad guttur ipsius aliquid, et laedat ipsum.
Deinde tene manum tuam cum medicina.
Et tu ex primas eam super uuulam quantitate medietatis horae, donec uideas eam iam denigratam, et sedatam mordicationem medicinae.
Et si uis ut accipias cotum, et inuoluas ipsum super extremitatem radii, et infundas cotum cum medicina, et intromittas radium cum coto in cannulam desuper, donec adhaereat cotum super uuulam.
Fac illud multotiens, donec consequaris quod uis de cauterizatione uuae.
Deinde dimitte eam: ipsa namque arescit et cadit post tres dies, aut quatuor.
Quod si indiges ut iteres medicinam, itera ipsam: et post cauterizationem absterge in circumitu uuae cum coto imbibito in butyro, et mundifica cum eo quod est in circumitu eius ex medicina: et colluatur cum aqua frigida.
Et curetur extrinsecus cum embrocis, et deintus cum gargarismis, donec sanetur.
Haec ergo species curationis est salubrior incisione et longinquior a timore.
Et quandoque curatur uuula etiam cum eo quod est subtilius quam cauterium et incisio: curatur enim cum suffumigatione, secundum hunc modum.
Sume calamentum, et hyssopum, et origanum, et rutam, et sseah, et chamomillam, et abrotanum, et similia eis ex herbis: et aggrega ea omnia, aut quaedam eorum in olla, et submergantur cum aceto, et bulliant: et olla sit lutata cum luto decenter: et sit in medio ollae foramen, super quod componatur instrumentum concauum secundum hunc modum.
Fiat ex argento, aut aere: et intromittatur extremitas, in qua est granatum, in os infirmi, donec ascendat uapor ad uuulam super cannulam, donec obscuretur uuula multum.
Deinde itera super ipsam multotiens, donec arescat.
Et caue, ne facias hanc curationem in principio aduentus apostematis.
Plaerumque enim addit in apostemate: et non oportet ut facias illud nisi apud declinationem apostematis eius calidi.
Si autem non est praesens tibi hoc instrumentum, tunc accipe cannam, et compone in extremitate eius corticem oui: ut non comburatur os infirmi: quoniam cortex oui prohibet uaporem comburere os: et haec est ex bona curatione cum salute.
