 Capitol .xxi.
De restauracio de fractura quan es restaurada e aprop aquo roman le membre subtil e freul no segon la sieua natura.
 Quan fractura de os es restaurada, e aprop aquo roman le membre subtil e freul, lahoras aquo no es fayt sino per motas causas: de las quals la una es multitut de solucio del liament e de la liguacio de lu fayta no segon que cove; o per superfluitat de strictura dels liamentz entro que·l nutriment sia prohibit correr al membre; o per multitut de embrocaccio superflua; o per movement superfluent no en la sua hora; o per pauquesa de sanc en le cors del malaute e per debelitat de lu.
E curacio de aquo es dar a mengar al malaute e far le cor de lu tendre entro que·l sanc sia multiplicat en lu; e aministra banh; e entromet gaug e leticia sobre lu.
E aprop pausa pegua sobre le membre, per so que la pegua atire a lu mot nutriment, o continua embrocacio de lu am aygua tebeza, entro que·l nutriment corr e retorne a la sua figura natural.
