de la piere des femmes
Poc avient que piere soit enjanree en femmes, et s’il avient aucune fois, si est li cure grief, et est deffendut por III choses:
l’une est que per aventure li femme est vierge;
et li seconde est c’on ne puet trover femme bien saichant qui se descuevre as mires, meismement quant elle est caste.
Et li tierce maniere si est que par aventure on ne puet trover femme bien saichant en cest art de mains;
et li quarte maniere si est que li piere de la femme si est plus em parfont que li piere de l’ome, por coi il i couvient faire plus parfonde taille, et grant paour i a. Et se necessitez semont a ceu, si covient que tu preignes une mieresse bien sachant, et a poines la trueve on, et se tu n’en trueves, point si quier I caste mire subtil;
et li presente une baile bien saige en la vie des femmes, ou une femme qui saiche une partie de l’art, et li comande qu’ele faice ceu que tu li comandes de l’inquisicion de la piere;
et regarde mout bien se li femme est vierge:
adonques li covient bouter son doit ou fondement et querir la piere;
et s’ele la trueve, si la constraigne desoz son doit, et li recomande qu’elle boute son doit ou con la malaide, et quiere et presse sa main senestre sus la vessie forment.
S’elle la trueve, si covient qu’elle la mueve de greit en greit des l’entree de la vessie jusque desoz, tant qu’elle viegne a la racine de la cuisse;
puis cope sus la piere en la racine de la cuisse encontre le mileu dou con, lai ou il est mues apparilliet, et sent la piere en celle partie;
et ne mueve son doi desus la piere ou desoz, et soit li taille au premier petite;
puis boute lou rait en la taille, se tu sens la piere si acroi la plaie tant que li piere puisse issir fuer, et saiches que maintes manieres de pieres sont:
c’est a savoir, petites et grans et aspres et souez, longes et reondes, et qui ont rains.
si saiches les semblances por savoir l’issue.
Et se li sans te vaint, si met au leu vitriole broiet, et li tien une houre tant que li sans soit estainchiez;
puis revien a ton ovraige, tant que li piere soit fuer, et aies des estrumens que je t’ai dit en l’estraction de la piere as homes por toi aidier en ton oevre;
et se li sans te vaint, et c’est de l’artere qui est copee, si met la poudre sus le leu et l’estrain de tentes et de bendelz, et ne rencomencier plus ceu, et laisse la piere et ne la traire mie, que par aventure morroit li malaide;
puis cure la plaie.
Et quant li chalor dou sanc est apaisie, et li leus porrist, si revien a ton ovraige, tant que li piere soit fuer.
