 Capitol ters.
De cauterisacio de emigranea no-antiqua.
 Quan endeve en la partida del cap dolor sodo, o es stenduda dolor entro al uelh, sia evacuat am medicinas le cap mondificantz, e sia aministrada l’autra curacio, la qual yeu he dita en las devesios de las malautias; e tot no aprofieyta, lahoras cauterisacio en lu es en dos manieyras: o cauterisacio am medicina acuta comburent, o am ferr.
Mays cauteri am medicina comburent es que tu prenguas una dolsa de alh, e escorgas aquela e abcindas las extremitatz de lu de amdos les caps.
E aprop incideys le loc de la dolor en la templa am una lanceta lada entro que sia en lu feyt loc dejos la codena, entro que sia occultada.
E aprop strenh sobre lu am stopada per descent constreccio, e layssa aquel per le spazi de tres horas; e aprop deslia le e tratz le alh, e laysa la plagua per dos o per tres jorn, e aprop pausa sobre lu coto submergit en boder entro que le loc fassa brac.
E aprop cura aquel am enguent entro que sia sanat.
E si tu voys, fe aquo am alcunas medicinas comburentz las quals yeu he scriutas en le douse tractat de medicinas comburentz.
Mays la cauterisacio am ferr segon aquesta manieyra: igneys per cauteri del qual aquesta es la forma:
 e es apelat claus clavilhs, quar le cap de lu es ayssi cum forma de clavel en le qual es alcuna curvitat, e·n le mieg loc de lu es eminensia petita.
E aprop pausa sobre loc de la dolor, e rete la tua ma — per que no sia adhurida la arceria la qual es dejos — e revol le ferr petit a petit am velocitat.
E si la quantitat de lu que es adhurida per la specitut de la codena ayssi quo la maytat de lu, e elava la tua ma per so que la arteria no sia adhurida la qual es dejos, per so que no vengua flux de sanc.
E aprop enbibeys coto en aygua de sal e pausa aquel sobre le loc, e layssa aquel per tres dias; e aprop pausa coto mulhat am boder, e aprop cura am enguent entro que sia sanat.
E si voys, cauterisa am la extremitat del cutellari segon cauteri, e guarda te de incisio de arteria en aquesta emigranea propriament no-antiqua.
