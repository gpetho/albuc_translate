Â¶ De modo cauterizandi in Clauis, et Verucis.
Caput LV.
Multotiens accidit in inferioribus partibus pedum haec aegritudo: et est res grossa, filtrata, quae laedit pedem.
Et cauterium quidem in eis est secundum duos modos: cauterium cum igne, et cauterium cum aqua calida.
Quantum autem cum igne est, ut ignias cauterium concauum simile pennae uulturis: quod fiat ex ferro, secundum quantitatem quod contineat clauum ab omni parte: et sit subtilium marginum.
Deinde depone ipsum ignitum super clauum.
Deinde reuolue manum cum cauterio in circumitu claui, donec perueniat cauterium ad profunditatem claui: et dimitte ipsum tribus diebus, donec incipiat emittere pus.
Deinde emplastra ipsum cum maluis syluestribus, contritis cum sale: et dimitte emplastrum super ipsum in nocte.
Ipse enim eradicabitur ex radicibus suis.
Deinde cura locum unguento generatiuo carnis, donec sanetur.
Quod si sunt non conuersi, et multotiens accidunt in superficie corporis, praecipue in manibus et pedibus: tunc administres in eis cauterium cum aqua calida: et est, ut accipias cannulam ex aere, aut ferro, aut ex penna uulturis: et depone eam super clauum, aut althelul.
Deinde proiice in cannulam ex aqua calida quantitatem paucam: retine manum tuam, et tu reuolue eam cum compressione manus tuae parumper, ut imprimatur margo cannulae in radice claui, et inueniat aqua calida uiam ad profundum, ad radicem claui: et expectet infirmus parumper super mordicationem aquae calidae hora una.
Deinde dimitte ipsum, nam clauus eradicatur cum radicibus suis.
Ita fac cum eis uno post unum, donec uenias super omnes qui ex eis sunt in corpore.
Deinde cura eos postquam eradicantur, cum eo quod generat carnem ex unguentis.
