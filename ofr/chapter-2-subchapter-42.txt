des scrophules
Maintes fois avienent cist aposteme au col, et desoz les asseles, et ens angres, et aucune fois vienent autre part ou cors, et sont mout, et sont enjanrees l’une avec l’autre.
Et chescune scrophule est proprement dedens sa cote, si com li nout et li aposteme dou chief, si com nos avons dit;
et les semblances de ces scrophules sont maintes.
Il i a de teles que contienent moistor, et si a de malignes qui ne vuellent obeir a santeit.
en celle donques que tu vois de bone disposition au tochier, et est semblans a la color dou cors, et muet de chescune part et n’est mie aerse as ners dou col ne a l’artere ne au conduit, et n’est mie parfonde;
si covient que tu la copes par desus, et l’escorche de chescune partie, et estent les II levres dou keur as oncines, se tu en as mestier, si com nos avons dit en apostemes dou chief;
et la trai poc et poc, et soies seur que tu ne coper lou nerf ne la voine, et ne soit mie li spatumile agus ne trenchans, que li mains n’eschaipe, et ne voise trop avant, que tu ne coper mie ceu que tu ne dois.
Et se tu copes la voinne ou l’artere, et ceu ne te laisse ovrer, si met en la plaie vitriole broiet, ou aucunes poudres que restainchent sanc, et estraint la plaie;
et la laisse tant que li apostemes soit apaisiez, et soit amollie li plaie, et encomence a porrir.
Et quant li sans est estainchiez, si revien a ton ovraige, tant que tu l’acomplisses;
puis quier a ton doit indice s’il i demoure nules petites scrophules, si les cope et les munde.
Et s’il a en la racine de la scrophule voinne grant, si ne covient mie que tu copes celle scrophule en sa racine, mais la lie d’un fil double fort, et la laisse cheoir par li, sens nuisement;
puis emple la plaie de viel coton plongiet en oignement egiptien, puis la cure.
Et se tu copes toute la scrophule, si covient que tu assembles les II levres de la plaie, et les cout maintenant, puis qu’il n’i a point demoreit de superfluiteit por la grandor de la scrophule.
si covient que tu entendes a coper la racine de li, et traire fuer, et la cout si com nos avons dit.
Celles scrophules que tienent superfluiteit, perce lai ou il apert meure;
et la perce ensi com celle devant dite, en dependant, puis i amenistre tentes avec oignement et semblans choses, si qu’elle corrompe ceu qui est demorez de la corruption;
et quant li plaie est bien mundee, si la cure d’oignement enjanrant char, tant qu’il soit sanez.
