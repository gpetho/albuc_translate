de la dolor des dens
Quant dolor de dens vient por froidor, ou il i a froidor ou veir, et les cures de medicine ne valent, adonc i ait mestier de cautere selonc II manieres: et cautere de burre et cautere de feu.
Cautere de burre si est telz que tu preignes burre de vaiche, et le bout en une cuillier de fer ou d’arain; aprés pren coton et envolope sus la pointe d’une tente, et la moille en burre bulit, et met sus le dent dolant hastanment et tien tant qu’il soit refroidiez; et ensi fai sovent tant que sa vertus viegne a la racine de la dent, et se tu vues si moille laine et coton en burre froit, et met sus le dent doillant, et met sus I fer chaut tant que li feus viegne au chevement dou dent.
Li cauteres ensamble feu si est telz que tu preignes uns cainne de fer ou d’arain, et soit grosse si que li feus ne viegne a la bouche dou malaide; aprés chaufe le cautere, de coi li forme venra ci aprés, et le met sus le dent et tien ta main tant que li cauteres soit refroidiez; fai ceu sovent, car li dolor sera ostee celui jor meisme ou l’endemain.
Et covient que li malaides emplisse sa bouche de boin burre en l’empressement de cel cautere, et puis le raiche fuer; et c’est li forme dou cautere:
Et fai cautere dou queil chief que tu voudras, et selonc ceu que tu as pooir; et c’est li forme de la caine:
