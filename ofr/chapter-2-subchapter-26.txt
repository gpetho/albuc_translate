quant li neis est copez et cosus
Saiches que quant solutions de continuation vient en une de ces cartillagines ovraiges, i profite poc, fuer que en aucuns homes.
Il covient donques cant ceu avient a aucun, si regarde se li plaie est fresche a tout son sanc;
et adonques ajoste les II levres a une costure, puis le cure tant qu’il soit sanez;
et se les levres sont ja desevrees d’une part et d’autre, si covient que tu escorches toutes les parties de lor keur tant qu’elles sainent, puis assemble les II levres a une costure, et l’estraint, et poudre sus poudre de sanc de dragon, et encens broiet;
et met sus les poudres une piece d’emplaustre de fort ou d’autre emplaustre soudant, et le laisse tant qu’il chiece par lui, puis le cure d’oignement tant qu’il soit sanez.
Li maniere de la costure si est que tu assembles la solution:
ou par aguilles, si com nos avons dit en la costure dou ventre;
ou par fil, si com je le t’ai fait savoir.
