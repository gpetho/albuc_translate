Â¶ De cura cursus lachrymarum acutarum assiduarum ab oculis.
Caput IIII.
Quando sunt lachrymae assiduae, et est cursus earum ex uenis, quae sunt super craneum capitis exterius: et non confert in eis aliquid curationis medicinae cum medicinis, et uides faciem infirmi iam rubere, et sentit in fronte sua deambulationem, sicut est deambulatio formicarum: et oculi eius sunt extenuati, humidi, ita quod iam corrosi sunt pili eorum cum corrosione: et calefactae sunt palpebrae eius ex acuitate lachrymarum: tunc antiqui indiguerunt in curatione earum hac operatione, et denominauerunt eam curationem, cum Ense.
Et est, ut praecipias infirmo radere pilos qui sunt in fronte sua.
Deinde incide in fronte tres fissuras aequedistantes secundum longitudinem frontis: et sit longitudo fissurae quasi duo digiti, et fissura una sit aequedistans longitudini nasi in medio frontis, et secunda secundum longitudinem parumper a motu lacertorum, et tertia a parte altera: et caue ab incisione arteriarum quae sunt in duobus lateribus: et elonga manum tuam a continuatione duarum mandibularum, et sit spacium omnis incisionis quantitas trium digitorum coniunctorum: et sit tibi frustum spongiae praeparatum, aut panni siccati multi, cum quibus exsicces sanguinem.
Deinde intromitte spatumile duarum acutarum extremitatum, cuius mox sequens est forma.
Ab incisione quae est a parte timporis, usque ad incisionem secundam: et excoria cum eo totam cutem, quae est inter duas incisiones, cum sifac, quod est super os.
Deinde fac illud etiam ab incisione media usque ad incisionem secundam.
Deinde extrahe hoc spatumile, et intromitte in incisionem primam iterum instrumentum aliud, quod nominatur cultellare acutum, ab una parte lene, non acutum ab altera parte.
Et haec est forma eius.
Et pone latus eius acutum uersus carnem annexam cum cute, et latus eius lene uersus os: et impelle ipsum, donec perueniat ad fissuram mediam: et abscinde cum eo omnia uasa, quae descendunt a capite ad oculos: praeter quod continuetur incisio usque ad illud quod apparet de cute.
Deinde fac illud in fissura media usque ad fissuram aliam.
Et postquam currit ex sanguine quantitas aequalis, exprime loca ex frustis sanguinis coagulati.
Deinde pone in omnem fissuram licinium ex cotto ueteri, et pone super eos puluillos imbibitos in uino, et oleo, aut aceto.
Et uide ut non accidat apostema calidum.
Et in die tertia solue ligamentum, et administra infusionem multam cum aqua tepida.
Deinde cura illud ex unguento basilicon, et reliquis quibus curantur uulnera: usquequo sanetur.
