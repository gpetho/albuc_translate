 Capitol .xv.
De restauracio de la fractura de la rodela del denolh.
 Sapias que fractura de la rodela del denol tart endeve, mays accideys a lu motas veguadas atrissio.
Mays si accideys a lu fractura, lahoras no es sino fissura o trauc en las suas partidas, e aquo es am plagua o ses plagua, e sobre aquo tot es estat am le sentiment.
E la restauracio de lu es enayssi que sia engualat aquo que es romput de las partidas de lu am les ditz entro que sia agreguat e conjongit segon que es possible per equacio e facilitat e fabricacio.
E aprop pausa emplastre e pausa sobre aquel stela redonda, si indigeysses de aquela; e strenh desus am strictura ad aquo convenient.
E aprop considera totas las disposicios las quals havem recomtadas en las autras fracturas, ayssi cum es apostema caut e semblant ad aquels enaissi que se oppause a tot accident am aquo que a lu es convenient entro que sia sanat.
