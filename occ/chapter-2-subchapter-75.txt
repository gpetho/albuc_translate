 Capitol .lxxv.
A ensenhar las matronas en qual manieyre les enbrios bius sian medicatz quan yeysso segon figura no-natural.
 Necessaria causa es que la matrona conogua en le comensament la figura del enfantament natural per senhals de lu, e es que quan tu vezas la femna expremar a las partidas dejos e desira odorar le ayre, e sobre aquo es enleujada per aquo que sobre ela es del part, e festina le eyssiment del enbrio, lahoras sapias que aquest part es segon figura natural, e es l’eyssiment de lu sobre le sieu cap, e la segondina am aquel o suspensa o pendent del ombelic.
Donc cum tu vezes aquels senhals, lahoras cove que·l ventre de lu sia compremut per so que l’embrio deysenda leugerament quar quan deyssen sobre le sieu cap, deysen a lu la segondina, e es mondada de aquelas superfluitatz am bona mondificacio.
Mays aquel que es otra aquest part es no-natural e no-lausable, quar quan le enbrio es eyssit sobre sos pes e·l cos de lu es eyssit devant le cap de lu e·ls pes de lu, e la ma de lu una, o al pe de lu i, o es eyssit le cap de lu e la ma de lu, o al ventre de lu, e fort leu es convertit sobre le sieu col, e semblant de las figuras de lu no-lausablas.
Don necessaria causa es a la matrona que sia savia e subtil en totas aquelas causas, e que·s guarde de error e de decepcio.
E yeu so mostrant tota figura de aquelas, e qual engen es en aquelas per so que sia significat per aquo e sia stat sobre aquo.
 Quan le feyt es eyssit sobre le sieu cap per egrecio natural, e aquel es vehement sobre la femna e es fayt a lu part dificil, e vezes la vertut de lu ja debelitada, lahoras fay aquela sezer , o que las femnas tenguan lu, e evapora le conh de lu am fenugrec coyt e am olis humitz.
E aprop entrometa la metrona entre les sieus ditz espatum petit e fenda am aquel la segondina, o secce aquela am la sua ungla entro que corro aquo que es en ela de humiditat.
E preme le ventre de la femna entro que deyssenda le fet.
Mays si no deyssen, lahoras cove que la femna sia cristirizada de mucellage de ptilli e mucellage de fenugrec am cizami.
E aprop comanda a lu, aprop le cristeri, que sia compremuda e fay aquela stornudar am condisi; e te la boca de lu e·l nas de lu per huna hora, quar le fet sira foro-getat tantost.
E si las doas mas del fet so foro-getadas al comensament, lahoras cove que tu redusiscas aquelas am fecilitat petit a petit.
Mays si no obezeys al intrament, lahoras pausa la femna sobre una cezelha e leva les pes de lu sus, e aprop concuceys la cezelha sobre la terra; e la femna sia tenguda que no caia deves la concussio.
E si las mas no son dedintz tornadas e morr le fet, lahoras inscideys aquelas e extratz le romament del fet o lia le cors a la ma de lu am drap e extratz aquel am equalitat, quar aquel sira foro-getat.
 De eyssiment del embrio sobre les sieus pes.
 Quan le fet yeys sobre les sieus pes, lahoras cove que tu impelliscas aquels en sus, e aprop convertas le fet petit, e aprop que engualhes aquel, e aprop que prenguas un pe de lu e extendas aquels petit a petit.
Mays cum son eyssit entro a las coyssas, lahoras tu comanda a lu que se exprema, e fay aquela extornudar am condizi, quar sira foro-getat si Deus lo vol.
E si no es foro-getat am aquo que havem recomtat, lahoras tu retorna le fet petit a petit entro que pauses aquel segon figura natural, quar aquel sira lahoras foro-getat am leugier eyssiment.
E si es prohibit am tot aquo que havem recomtat, lahoras pren de musellage de altea e de goma dissolvuda, e percuteys tot en le mortier per bona percussio, e aprop linieys am aquo le conh de la femna, el pus bas del ventre de lu.
E aprop fay aquela cezer en aygua tebeza, entro que consegua les ypocondias.
E cum vezes que las partidas dejos de lu so lenificadas, lahoras fay a lu subfumiguacio de mirta e sub-pausa aquela a lu.
E quan te la sub-fumiguacio per una hora, lahoras tu la fay sezer sobre una cezelha, e aprop fay aquela stornudar e extrenh la boca de lu, e levas de aquela, e prem la partida pus bassa del ventre de lu am leugiera compressio, quar le fet sira tantost foro-getat.
 Eyssiment del fet sobre les sieus denols e las suas mas.
 Quan le fet eyssira segon aquesta forma, lahoras tu engenies en entrometen las suas mas petit a petit; e aprop la femna stia evessada sobre le sieu col, e les pes de lu pengo en jos, e aquelas sia jasent sobre le lieyt, e complegua las suas mas.
E aprop prem sobre le ventre de lu petit a petit, e aprop extratz aquo que es dejos les pes de lu de las aurelhas entro que sia preparada en la partida pus dejos.
E si le fet no es fora-getat, lahoras pren les pes de lu e mau aquels am movement vehement, e aprop prem aquo que es sobre les ypocondres petit a petit entro que le fet puege a las partidas desus.
E aprop entrometa las suas mas e engualhe le fet petit a petit, e comanda a la femna que se exprema entro que le fet sia foro-getat.
 Eyssiment del fet latutidinalment pendent una de las suas mas.
 Sia engeniat en reduccio de la ma de lu, mays si no podes aquela reduzir, lahoras eleva la femna e fe aquela anar.
E si anar no pot, lahoras fay la jazer sobre le lieyt, e concuteys las coyssas de lu am concussio vehement, e aprop aministra liamentz les quals yeu e recomtatz de mucillages.
E si es vengut le enfantament, lahoras fay aquela sezer sobre cezelha, e aprop studia sobre la reduccio de la ma, e enguala le fet segon figura natural, e fay stornudar la femna e comanda a lu que comprema a si entro que sia foro-getat.
 Eyssiment del fet sobre·l col expandudas las suas mas e la fassia de lu es al dos de la sua mayre.
 Cove que la matrona tengua la ma del fet e aprop revolva aquel petit a petit, e eque aquel am facilitat.
E cum es e quant so es engualhat, e lahoras pausa sobre le conh de lu aquo que havem recomtat de oli e de mucellages.
E aprop comandas a lu que·s maugua petit a petit, e quan auras feyt aquo, lahoras fay aquela cezer sobre una cezelha e comanda li que sia inclinada sobre le latz dreyt, e aprop comanda a lu que sia compremuda; e fay aquela stornudar am condizi.
 Exitus foetus praeparati super latus.
 Quan deyssen a horrifici de la mayre segon aquesta manieyra, considera, e lahoras tu inscideys la segondina am la tua ungla entro que sia evacuada de la humiditat.
E si le fet es suspendut sobre la cara e·l col de lu, lahoras tu inscideys aquela del embelic, per so que no sia retengut e mora.
E aprop empelleys le fet a las partidas dedintz entro que pauses aquel segon que cove, e manda a la femna que comprema a si alcunas veguadas, e el sira fora-getat am eyssiment leugier, si Dieus o vol.
 Exitus geminorum aut foetuum multorum.
 Sapias que gemels motas veguadas so natz, e alcunas vetz naysso tres o quatre , mays aquo es estranh e tart s’endeve; mays v so causas foro natura, e no vivo.
E conte aquelas, ja sia que sian montiplicatz, una segondina, e son seperatz per ciphac, distingen aquels enter le liguament en l’ombilic de cascun de aquels E alcunas veguadas so foro-getatz ayssi cum es un fet per eyssiment natural leugier, e so eysitz alcunas veguadas per eyssiment no-lausabla ayssi cum havem recomtat.
E si son dificils alcus de lor deves le enfantament e perveno ad aquo que havem dit de las figuras no-naturals, lahoras tu cura aquels ayssi cum havem recontat.
E si’ la matrona subtil e fassa aquo que fa am facilitat e subtilitat, e am tarditat, e sia ingeniat segon tota figura segon que es a lu preparat de l’engen amenant a salut.
 Rememoratio eius quod formatur in matrice ex embrionibus et Abortiuntur.
 Alcunas veguadas son formatz en la mayre un, e dos, e tres, e quatre, e v, e vi, e vii, e mays x, e ja es deves mi verificat que una femna abortem ne getet vi, e una autra x totz formatz, la qual causa fo fayta per mensuracio dels glorios savis.
E tot aysso cove que sia en la sciencia de la matrona quar fort leu ad aquela parve semblant de aquo, e donc opause se ad aquo am so que cove.
