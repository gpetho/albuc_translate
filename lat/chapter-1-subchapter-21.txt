Â¶ De modo cauterizandi in dolore Dentium.
Caput XXIII.
Quando dolor dentis est propter frigiditatem, aut in ipso est frigus, aut uermis, et non confert curatio cum medicinis: tunc Cauterium in ipso est secundum duos modos: aut Cauterium cum butyro: aut cauterium cum igne.
Cauterium autem eius cum butyro est, ut accipias butyrum uaccinum, et bullias ipsum in cochleari ferreo, aut in uenera.
Deinde accipe cotum, et inuolue ipsum super extremitatem tentae.
Deinde submerge ipsum in butyro bullito: et pone ipsum super dentem dolorosum festinanter, et tene ipsum donec infrigidet: deinde itera ipsum aliquotiens, donec perueniat uirtus ignis ad radicem dentis.
Et si uis, submerge lanam, aut cotum in butyro frigido, et pone ipsum super dentem dolentem: et pone super ipsum ferrum ignitum, donec perueniat ignis ad profundum concauitatis dentis.
Cauterizatio autem eius cum igne est, ut intendas ad cannulam aeris, aut cannulam ferri.
Et sit in corpore eius quiddam grossitudinis, ut non perueniat acuitas ignis ad os infirmi.
Deinde igni Cauterium, cuius forma ueniet: et pone ipsum super illum dentem: et tene manum tuam, donec infrigidetur Cauterium.
Fac illud aliquotiens, nam dolor remouebitur, aut in illo eodem die, aut die alio.
Et oportet in impressione illius Cauterii, ut impleat infirmus os suum buyro bono, et teneat ipsum hora una: deinde exspuat ipsum.
Et haec est forma Cauterii.
Cauteriza cum quacumque extremitate uis secundum quod est possibile: et haec est forma Cannulae.
