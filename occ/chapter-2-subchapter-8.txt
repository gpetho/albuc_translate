 Capitol .viii.
De cura de athezil le qual endeveno a las palpebras.
 Athezil les quals endeveno a las paupebras dels huels alcuna veguada so humitz, alscunas veguadas son secs.
Donc cove que tu tenguas aquels am tenhalhas o am onci, e inscindas aquels am espatum de las suas razitz, e aprop pausa sobre les locs segi trissat.
Mays si dolor am flux de sanc veno, lahoras tu cauteriza aquels am cauteri lanticular subtil.
E la milhor cauterizacio es aprop las inscizios e tropas veguadas retornam quan reman alcuna causa de sas razitz; e quan so cauterizadas am foc, aquelas razitz son comburidas e no retornan.
