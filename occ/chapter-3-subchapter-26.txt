 Capitol .xxvi.
De la reduccio de la dislocacio del muscle.
 Sapias que·l muscle no es dislocat sino segon tres manieras, de las quals es la una que sia dislocat a la partida del titillic a la partida dejos.
E la segonda es que sia dislocat a la partida desus del muscle, e aquo es fayt tart; e no es dislocat a las partidas detras per la spalla; e no es dislocat a las partidas denant per les nervis.
E majorment es dislocat e defora eyssit a las partidas dejos deves le titillic, e majorment en aquels dels quals las carns son paucas, leugierament es dislocat; mays en aquels en les quals so motas carns, es eyssit fora am dificultat.
E fort leu accideys ad alcus homes percussio o cazement, e le muscle de lu es apostemat de apostema caut, e es cujat per aquo que ja sia dislocat.
Adonc cove que tu sproes aquo entro que estias sobre-sertetut de lu, e lahoras procesiscas en la curacio de lu.
 E es conoguda la dislocacio de lu quan es a las partidas dejos deves le titillic; per so que distingescas entre le muscle dislocat e·l muscle sa, quar tu atrobas entre aquels diversitat manifesta; e atrobas en le cap del muscle concavitat e dejos le titillic deves le tocament del cap del muscle ayssi quo un huou, e al malaute no pot redusir la sua ma a la sieua aurelha, ni maure aquela per totz movementz.
Si es dislocat deves le pietz o ensus, e tu lahoras atrobas manifest tocament, e no es amaguat.
E de aquesta dislocacio es fayta leugiera reduccio quan es fresca e le malaute es enfant.
E la reduccio de lu es que·l ministre eleva la ma de lu a las partidas desus; e aprop pause les tieus pouses dejos le titillic de lu, e eleva la junctura am fortaleza en sus al sieu loc, e·l ministre eleva la ma de lu, e extenda aquela en sus; e aprop pausa aquela dejos quar ela retorna leugierament.
Mays si per aquo que havem dit no retorna, e so del comensament que accidic la dislocacio, motz dias, lahoras cove que·l malaute sia banhat en aygua cauda e sia aministrada enbrocacio que mollifique e liniesca ayssi cum si so coytz razitz de altea, e fenugrec, e melillot en aygua, e sia administrada.
E aprop le malaute sia ressupinat sobre le sieu dos e sia pausat dejos le titillic de lu espera de lana que sia engual entre levitat e strictura, e aprop le metge pause le sieu talo sobre la spera, e eleva le cap del muscle am vertut, e atire la ma del malaute per que no sia mauguda a las partidas dejos, e autre ministre tengua le cap del malaute, que no sia maugut a las partidas dejos, quar aquela tantost retorna al sieu loc.
E si voles, reduzeys aquel segon aquesta manieyra: e es que tu fassas esser prezent un home le qual sia pus lonc que·l malaute, e estia de la part de aquel latz, e entrometa le sieu muscle dejos le titillic del malaute e eleve le titillic de lu a las partidas desus entro que·l malaute sia suspendut en ayre, e autre ministre tire la ma del malaute de las partidas dejos del sieu ventre.
Mays si le malaute es leugier, lahoras cove que am lu que autre causa sia suspenduda, per so que grave aquel, quar la dislocacio retorna tantost.
 E es reduzit eysament segon autra manieyra: e es que sia ficat en terra un fust lonc le cap del qual sia redon de figura, ayssi cum pilo de mortier, que no sia gros ni subtil, e aprop sia pausat dejos le malaute; pus que so pausatz sobre·l cap del fust draps leons, e·l malaute sia stant segon la longitut del fust, e aprop sia extenduda la ma de lu a las partidas dejos del autra part; e sia extendut le cos de lu del autre part am fortaleza, quar la junctura retorna al sieu loc am velocitat.
E si es dificil reduccio de lu per totas las causas que havem ditas, lahoras usa de aquesta cura: e es que tu prenguas un fust la quantitat del qual sia en le lonc de dos brasses, e latitut de aquel sia de quatre ditz, e la grossetut de lu sia aleujat en le preon del tittilic segon aquesta forma:
 E aprop sobre le cap redon sian liatz drap leons per so que·l fust no ledesca le malaute.
E aprop sia pausat dejos le titillic del malaute, e sia extenduda la ma o le bras sobre·l fust entro a las partidas dejos, e sia liat le fust sobre le adjutori e le bras e la extremitat de la ma.
Aprop sia pausat le bras sobre un scalo de scala segon la latitut, e la ma sia extenduda a las partidas dejos, e l’autre cos sia suspendut de l’autre part, quar la junctura intra tantost.
E cum le intrament de lu es complit segon quascuna maniera que es a tu possibla, e lahoras cove que tu pauses dejos le titillic spera de lana de engual quantitat; e aprop pauza emplastre perparat de polvera de moli am enses e album de huou sobre tot le muscle, ayssi quo es revolvut desus, e aprop strenh dejos le titillic am strictura decent; e le liament sia revolvut sobre le emplastre, e la ma de lu sia annectida al col de lu, e sia leyssat, e no sia mauguda la ma de lu per vii dias.
E cove que sia pausada la vianda del malaute pauca, entro que·l membre sia confortat, quar es pus leugier a la sanacio de lu.
E aprop la vianda sia donada major aprop vii o v e sia exercitat un movement; e donc si es fermat e no es mollificat, lahoras ja es sanat.
 Mays si la junctura es dislocada motas veguadas per humiditat que accideys a lu o per autra causa, lahoras cove que en aquela sia administrat cauteri am tres traucs, segon que denant es dit en le capitol de cauteri.
 E si tot aysso es fayt e aprop vii dias es desliat le liament e la junctura no es fermada, e le emplastre e la strictura son reduzitz sobre lu alcunas veguadas, e no es fermada e catz e no pot elevar aquel bras a las partidas desus, lahoras sapias que·ls nervis de lu, les quals so al cap del muscle, ja so inscizes o extendutz o mollificatz, e sapia que la junctura nul temps no sira ficada en loc sieu.
De la dislocacio de aquela qu’es fayta deves le pietz e la mamilha o las partidas detras, la reduccio es fayta am impulcio e extencio am las mas, entro que retorne.
E sia administrada en aquela l’autra strictura, e cura aquela entro que sia sanada.
 E si accideys aprop la sanacio gravitat en le membre e tarditat en le movement de lu, lahoras le malaute uze de banh motas veguadas entro que aquela gravitat sia alleujada e que retorne a la natura de lu primiera.
