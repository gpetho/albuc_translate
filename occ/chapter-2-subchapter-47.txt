 Capitol .xlvii.
De la cura de las mamillas dels homes las quals so asembladas de femnas.
 Alcunas veguadas so infladas las mamillas de alcus homes deves le compliment del dormir cum comensan esser pellutz, e aprop so infladas las mamillas, e so asembladas las mamillas de las femnas, e romano apostemosas, lejas.
E ad aquel que avoreys aquo, cove que inscidisca aquelas am seccio lunar segon aquesta forma, de la linha de .B. entro a la linha de .G., e aprop excorja la groceza tota, e aprop uempla la plagua de medicament encarnatiu, e aprop ajusta las doas labias de la plagua am cosidura, e cura aquel entro que sia sanat.
 Mays si la mamilla declina a las partidas dejos e es mollificada per la sua magnitut ayssi cum endeve a las femnas, lahoras sia fendut en dos latz sieus pus sobiras, am dos seccios semblantz a figura lunar, de las quals quascuna sia contenguda en lâ€™autra deves la fi de quascuna, entro que sia que la linha major contengua la menor segon aquesta forma de la linha de .B. e la linha de .G. E aprop excorja la codena la qual es entre dos labias de la plagua, e osta la pingueza, e aministra aquo que havem dit de la sutura e de las polveras aquo que es necessari en la curacio entro que sia sanat.
E si tu non conpleysses la inscizio de aquo que cove inscidir per la inquietut del malaute, e per flux de sanc, lahoras cove que huemplas la plagua de coto submergit en enguent corrosiu e layssa aquel entro que aquo corroda que es romas de la grayssa, e aprop cura aquel entro que sia sanat.
