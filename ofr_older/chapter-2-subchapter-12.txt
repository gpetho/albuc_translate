li ovraiges est telz que tu preignes une aguille subtil, et i boute .i. fil de soie souef et subtil; puis assemble les chiés et noe l’un et l’autre subtilment, et soit li longesce des filz une palme de lonc; puis ordene en la chasse .i. autre fil subtil de soie briément, et noe les chief dou fil; puis mette li malaides son chief en ton sain; et soit delez lou soleil si que li ovraiges soit declairiez, car c’est uns ovraiges subtilz et menus, puis boute l’aguille a tout la chasse en la racine dou poil ajosteit, et la fai percier en la papiere hastanment tant que tu la traies desus lou poil natureil; puis estrai le poil jusque sus la chasse, et boute en la chasse celui poil, s’il en i a .i. ou .ij. ou .iij. ou plusors; puis estrai ta main tant que li poilz veigne fuers a tout la chasse en la papiere avec lou poil natureil.
Et se li chasse est traite et li poilz ne vient fuer avec li, si trairas la chasse au desoz a tout le fil que tu i as ordeneit, tant que li chasse veigne fuer dou pertus desus et que tu la voies par la vision de l’oil; adonques si trairas la chasse et le fil, et clo l’oil et lou laisse clo .ij. jors ou .iij., tant que li poil s’aerde en son leu et naisse li char sus; et se li poilz est petis, si acompaigne .i. poil lonc des chevoulz naturez, et soit alevez avec celui ou tu le laisse, tant qu’il soit eslongiez et puis le lieve.
