Quant en l’estomac vienent froidures et mout de moistors tant qu’il l’estraient a sa complexion, et sont multipliet li catharre a lui, et es manieres de cures acostumees et il ne profite mie, adonc covient que li malaides soit sovinez sus son dos, et estende ses jambes et ses mains.
De ceu en aprés li fai III cauteres I desoz la cuillier dou pis per la quantiteit d’un doi, a tout le cautere clavile, et II cauteres defuers les II costez tant que li figure des cauteres soit a III angles, et ait teil espaice entre l’une et l’autre qu’elles ne soient jointes ensamble quant elles giteront porriture; et soient li cautere si parfont qu’il porpreignent les II pars dou keur, et soit li figure des cauteres selonc ceste forme sens ajostement:
Et se tu vues cauterize d’un grant cautere enmi l’estomac selonc ceste forme; et celui qui avra paour de cest cautere, cauterize en poignant et seigne sus l’estomac i. point selonc la quantiteit que tu vues d’enche; puis le cauterize a tot le cautere qui est apelez «poins».
Aprés le cure de la cure que nos avons eut devant, tant qu’il soit sanez.
