 Capitol .x.
De cauterisacio de epilemcia.
 No es cauterizat le epilemtic sino aquella epilemcia es per flecma.
E donc cove que mondifiques le cervel de lu al comensament de lu am yeras e am l’autra curacio la qual havem dicta en la divisio quan le malaute es gran e es tollerant la exceperacio de las medicinas.
E si es enfant le qual no sufferte las medicinas, lahoras aministra guarguarissmes e mastiguatoris le servel mondifican, denant aquo per motz dias, am bonifficacio de las viandas.
E aprop ras le cap del malaute, e aprop cauteriza aquel am un cauteri en le mieg loc del cap segon la manieyra precedent, e am autre cauteri en le occiput de lu, e sobre quascun corn del cap sieu cauterisa.
E si le malaute es fort e es tollerant, lahoras cauteriza aquel am cauteris les quals he ditz, en havent paraliticament e mollificacio del cors sobre les spondils del col e les spondils del dos.
E sia cauteri olivar segon qu’es precedit.
Mays si le malaute es enfant, lahoras pausa cauteri subtil segon aquesta manieyra.
