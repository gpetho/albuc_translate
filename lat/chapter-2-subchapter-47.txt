Â¶ De cura Mammillarum hominum quae mammillis mulierum assimilantur.
Caput XLVII.
Quandoque inflantur Mammillae quorundam hominum apud complementum somni (id est, cum incipiunt pollui in somno) donec similantur mammillis mulierum: et remanent apostemosae foede.
Qui ergo abhorret illud, oportet ut secet super mammillas sectione lunari, secundum hanc formam ex linea, b. ad lineam, g. Deinde excoria pinguedinem totam.
Postea imple uulnus ex medicamine incarnatiuo.
Deinde aggrega duo labia uulneris cum sutura, et cura ipsum, donec sanetur.
Si autem declinat mammilla ad inferiora, et mollificatur propter magnitudinem suam, sicut accidit mulieribus: tunc oportet ut findatur in duobus lateribus suis superioribus duabus sectionibus similibus figurae lunari, quarum unaquaeque continetur cum altera apud fines utriusque, donec sit linea maior continens minorem, secundum hanc formam ex linea, b. ad lineam, g. Postea excoria cutem quae est inter duo labia, et aufer pinguedinem, et administra quod diximus de sutura et pulueribus, quod est necessarium ex curatione, donec sanetur.
Si autem non comples incisionem eius quod oportet te incidere, propter inquietudinem infirmi, aut propter fluxum sanguinis: tunc oportet ut impleas uulnus coto submerso unguento corrosiuo, et dimitte ipsum, donec corrodat illud quod remansit ex pinguedine.
Deinde cura ipsum, donec sanetur.
