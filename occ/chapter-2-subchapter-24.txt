 Capitol .xxiv.
De la curacio de carn nada en le nas.
 Quan en le nas so nascudas carns diversas ajustadas de las quals es alcuna causa la qual es assemblada a scorpio de motz pes, o a polip peys; e aquesta malautia es apelada polipus quar es a semblansa de aquel peys representat.
E de lu es carn cancrosa, lapadea, de fusca color; e de lu es que es carn leon no de color fusca.
 Donc en aquela que es en aquestas carns leon no fraudulenta ni cancroza, cove que fassas le malaute sezer entre las tuas mas e posat al solelh, e huebre las nars de lu, e picoys le tieu onci en aquelas carns.
E aprop extrat aquela a las partidas deforo, e aprop inscindeys aquo que has comprehendut de aquelas am spatum agut subtil de la una partida entro que sapias que tota la carn ja es ostada; que si roman de lu deguna causa de la qual la abscisio es possibla, lahoras tu ratz aquo am la un dels estrumentz subtils am facilitat entro que de lu romangua denguna causa.
 Mays si senhoreja am sanc o accida apostema caut, lahoras tu pausa a lu aquo que cove; o es dels apostemas malignes, lahoras tu coyta e cauteriza aquel entro que sia abscindit sanc e sian ostadas las cavas totas.
E aprop sia getatz en le nas aprop la inscizio vi agre e aygua o vi.
Mays si le nas es ubert e de lu procezeys humiditat entro al palat, lahoras sapias que ja es sanat.
Mays si la humiditat no penetra segon que cove, lahoras tu sapias que dedintz lu es carn nada en los pus sobiras osses de las nars als quals non es pervengut abscizio.
Donc lahoras cove que entromitas fiel de li al qual sia alcuna grosseza, e nuza en lu motz nuzes, e pausa entre quascun nutz la quantitat del dit o mens, e engene le malaute e entromet una extremitat del fiel en le nars am lo ray o am autra causa la qual es a lu possibla.
E pus que aquo aura fayt, que atire le sieu odorament entro que pervengua a las canals de las nars, e sia eyssit sobre le sieu golayro, quar tropas veguadas le semblant ad aquesta accio fan les enfantz a las scolas, e es leugiera causa ad aquel que ho vol far.
E aprop pausa las dos extramitatz del fiel, una extremitat que iesca sobre le nas et l’autra que romangua en le nas, e aprop aministra serratura de carn am les nuzes que so en le fiel, e fay aquo entro que sapias que las carn ja so am les nuzes del fiel.
E aprop extratz le fiel, e pausa en le nas aprop la abstraccio del sanc una calgua , e fay aquo per tres dias o mays entro que l’enguent corrodo tot aquo que es romas de las carns.
E aprop en la fi de la causa, pausa en le nas una canula de plom per alscus jorns entro que sia sanat.
Mays si endigeys de curacio que exsique, usa de aquela.
E aquesta es la forma del instrument a capipurge fazedor am le qual son distillatz olis e medicinas en le nars:
 E fay aquo de argent o de eram, la qual sia semblant a una petita lampesa uberta, ayssi cum petita conqua, e le meat semblantment.
E si vols, fay una canula clausa ayssi cum cana, e la cancula del estrument a capipurge fazedor e sia plana, descuberta; a la qual sia manubre en lo derier de lu, am le qual tenguas aquela quan escaufas en lu oli o aquo que tu vols dels sucs e de las causas suctiblas.
 E aquestz capipurgi es precios: recipe de enforbi de castor, de balayra blanc, de giengiebre, e piletre de safra, de pebre lonc, de escafragia, de epetum de spic ana unc. vi cumfizeys am suc de bleda e de caul, e sian faytas pillulas, e sia destemprada una pillula am aygua tebeza, e sia gitat en las nars del malaute jasent envers.
