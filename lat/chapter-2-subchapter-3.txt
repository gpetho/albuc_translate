Â¶ De extractione arteriarum, quae sunt in timporibus.
Caput III.
Quando accidit homini hemicranea antiqua, aut catarri acuti propter humiditates acrimoniales, et caliditate in lacertis timporum, aut soda antiqua, uehemens, et similia illis: et medicatur cum modis curationis medicinae, et non confert illud: tunc experti sumus in his aegritudinibus extractionem arteriarum ex timporibus, aut cauterizationem earum, sicut narrauimus.
Et modus operationis in extractione earum, est, ut radat infirmus pilos qui sunt in timporibus, et intendat ad arteriam apparentem in timpore.
Ipsa namque ostenditur tibi ex pulsu suo, et raro occultatur nisi in paucis hominibus, aut uehementia frigoris.
Quod si occultatur tibi, tunc stringat infirmus caput suum cum quolibet panno suo: deinde frica locum cum panno aspero.
Aut uapora locum cum aqua calida, donec appareat tibi apparitione manifesta.
Deinde accipe spatumile, quod paulo ante formaui.
Deinde excoria cum eo cutem cum facilitate, donec peruenias ad arteriam.
Deinde proiice in eam uncinum, et extrahe eam ad superiora, donec extrahas eam ex cute, et facias eam euadere ex tunicis quae sunt sub ea ab omni parte.
Si autem arteria est subtilis: tunc inuolue eam cum extremitate uncini.
Deinde incide ex ea partem secundum quantitatem qua elongentur extremitates eius, et contrahantur, et non accidat fluxus sanguinis.
Nam si non inciditur, et si non abscinditur, non ascendit sanguis penitus.
Deinde euacua ex sanguine ana VI unci, usque ad .III.
Quod si arteria est magna: tunc oportet ut liges eam in duobus locis ex filo duplo, forti, ex serico: aut ex chordis alhohod, ut non properet ad ipsam putrefactio ante consolidationem uulneris, et accidat fluxus sanguinis.
Deinde incide superfluitatem, quae est inter duo ligamenta.
Fac illud in illa hora, aut post horam aliam.
Et si uis, cauteriza eam cauterio usque ad os, cum cauterio cultellari: donec incidantur extremitates eius, et stabit loco eiusdem operis.
Et est melius opus, nisi si infirmus habet febrem, autest calefactae complexionis.
Quoniam cauterium est ex eis, quae iuuant ad finiendas humiditates.
Ergo est melius iuuamentum.
Et oportet post extractionem arteriarum, ut impleatur locus cotto antiquo: et ponantur super ipsum puluilli decenter facti.
Et post solutionem curetur cum medicinis siccis, quae faciunt nasci carnem, et cum liciniis, donec sanetur.
Quod si interim dum operaris accidit fluxus sanguinis ex arteria, tunc propera ad abscindendum eum cum cauterio, aut ut impleas locum cum zegi: et stringe manum tuam, donec abscindatur sanguis.
Quod si nihil ex illis est tibi praesens, tunc pone super locum digitum tuum, donec congeletur sanguis.
Et embroca locum cum aqua uehementis frigoris, donec quiescat acuitas, et stringatur secundum quod oportet.
Et ex eo quod est leuius et facilius extractione arteriae, est, ut cauterizes uenam cum hoc cauterio habente duos cultellos: sitque acuitas duorum cultellorum similis almagdatem.
Verumtamen sunt multo minoris acuitatis, quam duo cultelli.
Quoniam si sunt acutae, sicut duo cultelli, properat utrisque frigus: et non incidunt carnem cum uelocitate.
Cum ergo in eis est aliquantulum grossitudinis, tenetur in eis calor ignis, et abscinditur caro uelociter: cum hoc ergo opus est melius omni opere, et leuius, et facilius.
Et sit spacium quod est inter duos cultellos quantitas grossitudinis digiti, postquam tu signas duo loca cum encaustro: et depone utrosque ignitos ualde, donec perueniant ad os, et incidant uenam in duobus locis: ut elongetur quod est inter extremitates eius.
Nam non consolidantur cum hoc cauterio penitus.
Et haec est forma cauterii.
