 Capitol .xxxii.
De la cura de las dentz eminentz sobre las autras.
 Quan las dentz so eminentz no segon lor cors natural per aquelas la forma es laga, e majorment quan endeve a las femnas, e majorment a las piuselas venerablas; donc cove que tu consideras: si dent es nada aprop autra dent, e no es possibla sarradura ni linament de lu, lahoras radica aquela; mays que no sia annexa am autra dent, lahoras tu inscideys aquela am aquest instrument del qual aquesta es la forma; e es semblant a morr de porc, e sia feyt de ferr de India de extramitat mot aguda.
 E sia la tua inscizio am la qual inscideyses aquela en trops dias per la duricia de la dent, e que no sia comauguda autra de las dentz.
E si es dent eminent expausat a limadura, lahoras lima aquel am lima de ferr de India del qual aquesta es la forma:
 E sia tot de ferr de India e·l margua eysament; e sia de motz menutz puntz ayssi cum lima am la qual son faytas agulhas, am la qual la dent sia limada pauc a pauc en motz dias am fecilitat, per so que no sia autra dent comauguda e caga.
E aprop lineys aquela en la fi, e ratz aquela am alscus razoris.
E si es dent del qual una partida es trinquada e lideys la lengua, lahoras cove que tu limescas aquel entro que l’aspretat de aquela fraccio sia ostada e engualhada, e sia aplenada per so que la lengua no ledesca ni la paraula no corrumpa.
