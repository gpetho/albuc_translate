 Capitol .xxiii.
De sermo en dislocacio.
 Dislocacio es eyssiment de alcuna de las juncturas del sieu loc, per que es prohibida de movement, e es orrezada la figura del membre, e fa venir sobre le malaute dolors e lesios grans.
Donc quan accideys ad alcu dislocacio, lahoras cove tantost perforsar que sia reduzit, e no tarde aquela reduzir, quar si es tardada, le loc es apostemat e fort leu am aquo es fayta dificil la reduccio de dislocaccio.
E per aysso no cove que sia maugut ni stendut en la hora de la apostemacio, quar motas veguadas fa venir spasme e dolors ledentz.
Mays quan aquo accideys, lahoras cove que tu te coytes a la flaubotomia del malaute, e aprop sia layssat entro que repause le apostema; e aprop le membre sia embrocat am aygua cauda e oli, e aprop sia reduzit am facilitat.
E tot membre sia curat am aquo del qual la rememoracio vindra en son loc.
 E yeu ja e ordenatz les capitols de dislocacio segon que es precedit en fractura; de la partida del cos pus sobirana entro a la partida pus dejos.
