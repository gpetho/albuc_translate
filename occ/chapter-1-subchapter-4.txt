 Capitol quart.
De cauterizacio d’emigranea antiqua.
 Quan tu curas emigranea am aquo que havem dit de la curacio precedent, e aquo que havem dit en las divisios de las malautias, e no aprofieyta la curacio, e vezes per la malautia que no abasta a lu aquo que havem dit del primier cauteri am medicina o del cauteri am foc, lahoras cove que tu igniscas le cauteri cutellar entro que sia albificat, pus que significas sobre le loc de la dolor am linha de longuesa de la qual sia la maytat del dit, o quays aquel; e depausa la tua ma per una veguada e strenh aquela entro incidiscas la arceria e pervengua entro al os.
Empero necessari es a tu que guardes de la continuacio de la mandibula, la qual es mauguda deves la masticacio, e que le lacert no sia adhurit e le nervi le qual mau aquela, e que no s’endevengua espasme.
E si es sobre la custodia e cautela de flux de sanc de l’arteria que es abciza, quar en la abcizio de lu es temor, e majorment ad aquel le qual ignora aquo que fa e no es studios e esproat; e layssa la operacio en lu al comensament.
E yeu vindre am rememoracio del regiment de flux de sanc accident de la arceria segon la sieua manieyra, en le sieu loc de aquest libre.
 E si veses de aquesta malautia que no abaste aquest cauteri e veses le cors del malaute tollerable, cauteriza aquel en le mieg loc del cap ayssi cum havem recontat, e cura la plagua entro que sia sanada.
E si voys, aministra le cauteri le qual havem dit en le capitol de streccio de arceria am cauteri havent dos cotels, e es milhor cauterizacio aquesta e mays conferent.
