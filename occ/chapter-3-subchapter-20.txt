 Capitol .xx.
De la curacio de nodacio que accideys en le vestigi de alcuna fractura.
 Motas veguadas accideys aquesta nodacio en le vestigi de sanacio de fractura, e majorment que es prop de las juncturas, e es orrasada per lu la figura del membre; e fort leu prohibeys le membre de la sua operacio natural.
Adonc considera si la nodacio es recent e aministra en aquela medicinas que han stipticat ayssi co es aloen, e enses, e mira, e sercacollo, e acrassia, e semblantz ad aquels; enayssi que prenguas de aquela alcunas o totas, e comfesiys aquelas am vi stiptic, o am album de huou, o am vi agre, e pausa aquela sobre la nodacio en estopa, e constringeys aquelas sobre lu per bona constriccio.
E leyssa extrictura que no deslies aquela per motz dias; e aprop deslia aquela e itera autra, entro que sia remauguda la nodacio; o strenh sobre aquela lamina de plom descentment, quar plom ha proprietat de remaure tot aquo que es imflat en les membres.
Mays si nodacio ja es en peyra convertida e streyta es e nessessitat provoca a ostar aquela coytadament, e lahoras scindeys aquela per la partida pus sobirana de lu, e inscideys la superfluitat e eminent, o ratz aquela am alcus rezoris entro que sia remauguda; e cura aquel entro que sia sanat.
