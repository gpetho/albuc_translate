 Capitol .xliv.
De cauterizacio de podagra e de dolor de juncturas.
 Quan dolor de juncturas son faytas per humors fregas les quals so enfundutz a quascun membre del cors, lahoras quan veno dolors en los pes, de costuma dels metges es que aquo apelen podragua propriament.
E donc cum es curada podagra de causa frega am manieyra de cura e no so remaugudas las dolors, lahoras las remau cauteri.
E es que tu cauterizas aquel aprop evacuacio en le circuit de la junctura del pe am motz cauteris.
E sia cauteri olivar del qual aquesta es la forma de lu:
 E si es necessitat que puntz sia fayt sobre la fassia del pe, lahoras fay am cauteri de punt.
E si las dolors pujan entro als denolhs o a las autras juncturas, e aquo motas vetz s’endeve, lahoras cauteriza aquel sobre quascun donolh am tres cauteris o quatre de tota partida am aquest cauteri olivar.
E si motz cauteris que aquestz cauteris sian a tu necessaris, lahoras cauteriza aquel e no premas trop la tua ma am le cauteri abans, sia tant solament enviro la specitut de la codena.
E si las dolors pugan entro al donolh e·l dos, lahoras aministra le cauteri le qual havem dit en le sieu capitol.
 E si las dolors so en las mas tant solament, e es apelada suagra, lahoras puncta en le circuit dels focils ayssi cum se revolvo, puncta en aquels dos linhas.
E si reman de las dolors en les ditz, lahoras puncta en le cercuit dels focils sobre quascun notz e sobre la pinche de la ma.
E si las dolors pugan aprop alscus jorns als coydes o als muscles, lahoras cauteriza les quascus de tota part dels ajutoris.
E no evacuas le malaute de bon regiment e de recepcio de medicinas, quar si es fayt bon regiment e flacma es evacuada am aquest cauteri sira sanat, Dieus ajudan.
