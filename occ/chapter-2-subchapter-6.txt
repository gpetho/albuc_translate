 Capitol .vi.
De la cura de aquo que catz en las aurelhas.
 Tota causa que catz en las aurelhas es una de quatre specias, quar o es peyra mineral o causa semblant a peyra, ayssi cum ferr e veyre, o es de planta ayssi cum ceze o fava, o es causa fluxtibla ayssi cum aygua e vi agre e a lor semblantz, o alcuna bestia.
E donc quan peyra catz en l’aurelha o autra causa semblant de aquelas causas que no ajustan ne creysso en l’aurelha, e pausa la aurelha al solelh, e si vezes la peyra, lahoras distilla en aquela alcuna causa de oli violat o sizami, e aprop aministra la extraccio de lu, e fay le stornudar am condizi, e oppila las nars deve le aveniment de stornutacio.
E aprop pausa en le circuit de la aurelha alscunas pessas de drap o lana, e dextendas la aurelha a las partidas desus, quar motas veguadas es foro-getada am aquestas causas.
E si no n’es getada, lahoras aministra extraccio de lu am le instrument apelat gesti epicicarios subtil del qual aquesta es la forma:
 E si es foro-getada am gesti, bo es; e sino, lahoras aministra la extraccio de lu am onci subtil de pauca duplicacio.
 E donc si no es foro-getada per aquo, lahoras fay una canula de aram e entromet la extremitat de la canula en le trauc de la aurelha e claus a l’enviro de la canula am cera e am oli mollificada per so que no sia ubert sino la canula.
E aprop extratz am le tieu vent am fort atraccio, quar tropas veguadas cum aquo que havem recontat.
Mays si no es foro-getada en aquesta manieyra, lahoras pren de halka alumbat o de vecz aparelhat am le qual son preses les ausels una patita quantitat, e pausa aquel en la extremitat de ray, e aprop envolopa sobre aquel coto decentment pausat.
E aprop entromet aquel en le trauc de la aurelha am facilitat, e aprop excicca la aurelha de la humiditat.
E donc si no es foro-getada am totas las causas las quals havem recontadas, lahoras tu coyta a talhar aquela denant que endevengua apostema caut o espasme.
E la manieyra de talhar aquela es que tu al comensament sancnes le malaute de la vena sephasica e extratz del sanc segon la mannieyra de la vertut de lu, e aprop fay aquel cezer entre las tuas mas e converteys l’aurelha a las partidas desus, e fen am petita fissura en la razit de la aurelha deves lo greys de lu en le loc be premegut de lu.
E sia la fissura de figura lunar entro que pervengua a la peyra, e, la peyra atrobada, osta aquela si podes am instrumentz apropriatz; e aprop cos la fissura en aquela hora am velocitat, e cura aquela entro que sia sanat.
 E si la causa cazent en la aurelha es un dels gras que creysso e so inflatz, lahoras aministra la curacio e la extraccio de lu; mays si no obezeys a tu ad eyssiment, lahoras tu pren spatum teune subtil segon aquesta forma:
 e aministra am aquel la abscizio de aquel gra lo qual es cazut en l’aurelha.
E no fassas aquo quan cogitas que aquel ja es humectat per la vapor del aurelha, e pausa aquel en motas pessas, e prop extratz ne aquelas am les oncis o am gesti subtil, o ab inscizio ayssi co dit havem, quar es alleujada la extraccio de lu.
 Mays en l’aygua la qual es intrada en l’aurelha cove que·l malaute use de sternutacio am condizi al comensament, e omple la sieua aurelha am alcu coto vielh, e jagua sobre aquela aurelha en la qual es l’aygua, e si per aquo es foro-getada, bo es; e sino, lahoras pren tropas peyras teunas e leons segon la longitut del dit, e calfa aquelas en le foc un pauc, e le pacient entrometa una de aquelas en le trauc de la sua aurelha e saute sobre la un pe sieu de aquela partida e percussia am una autra peyra sobre la peyra la qual es dintz la aurelha.
Donc no cesse aquo am peyra entro que tota l’aygua sia foro-getada.
 E ja l’aygua sira foro-getada enayssi que tu prenguas de papier o de gonc i, e met la una extremetat de lu en l’aurelha e estendas l’autre extremitat am foc entro que sia comburit le may de lu.
E prop met i autre gonc e fay aquo tantas veguadas entro que tota l’aygua sia foro-getada, e stratz aquel am canula ayssi co desus es dit de la peyra extrasadora.
 Mays en la extraccio de bestia intrant en aquela aurelha, si es a petit cos, ayssi piussa e a lu semblant, cura aquel ayssi cum havem dit en la divisio; mays si es de gran cos la qual causa apar al sen del vezement, lahoras aministra la extraccio de lu am gesti e oncis, e la causa de lu es pus leugiera de totas las autras causas que cazo en l’aurelha.
 Mays en la extraccio de verm engendrat en la aurelha, quan tu curas aquel am aquo que havem dit en la divisio e en le tractat de distillacios e no comfereys la tua curacio, lahoras cove que tu reguardes la aurelha al solelh.
E donc si apar aqui alcuna causa dels verms, lahoras extratz aquel am gesti o am onci subtils, mays si no apar deguna causa, lahoras pren una canula dejos streyta e desus ampla de la qual aquesta es la forma de lu:
 E entromet la extremitat subtil en la aurelha segon la quantitat la qual suffertar puesca le malaute; e aprop sucgeys am aquela per succio fort, e fay aquo motas veguadas, entro que totz les verms sian foro-gitatz.
Mays si no obezeysso a tu al ayssiment, lahoras tu opila e claus en le circuit de la canula am cera ayssi cum havem dit; lahoras aministre distillacios las quals han ja esproadas les antics en la curacio dels verms, e atrobaras aquo en le tractat de distillacios.
E sia la tua efusio am la qual efundas les olis medicinas en la aurelha am aquest strument del qual aquesta es la forma de lu:
 E fay aquela de argent o de eram, dejos streyt, en le qual sia un petit trauc, e am pla desus.
E donc sia cum empellent a que es en la conquavitat de la canula de continent aqui on sira necessari.
E si vols, pren le ray e envolveys en la extremitat de lu decentment coto, e aprop gieta oli en la concavitat del auziment, o suc de alcuna herba, o aquo que vols de aquestas medicinas en la canula — e aquela es en la aurelha —, e aprop entromet le ray am coto desus e exprem am la tua ma aquel am compressio temprada de lu entro que l’oli sia expellit en la concavitat del auziment e le malaute senta le oli dedintz.
E aquo que sia enfundut en la aurelha sia ja scalfat am foc un petit.
E guarda te que la causa la qual distillaras en l’aurelha no sia trop frega, quar las medicinas de aurelha no suffertan aquo.
