Â¶ De incisione extremitatum, et Serratura ossium.
Caput LXXXIX.
Putrefiunt extremitates, aut ex caussa extrinseca, aut intrinseca.
Cum ergo medicatus fueris illam corruptionem curatione medicinarum, et non confert curatio: et uides corruptionem incidere in membrum, quam non repercutit aliquid: tunc oportet ut incidas illud membrum usque ubi consequitu corruptio, ut euadat infirmus per illud a morte, aut a malicia quae est maior defectu membri.
Et signum cui accidit illud est, quod denigratur membrum, donec putetur: quod ignis combussit ipsum, aut putrefit post nigredinem: donec inciditur illa putredo usque ad illud quod sequitur illud membrum, et serpit in totum corpus.
Propera ergo cum incisione eius, et similiter si caussa corruptionis est a percussione quorundam uenenosorum: sicut scorpionis marini, et uiperae, et rutellae, et similium.
Si ergo corruptio, aut percussio est in extremitate digiti, tunc incide digitum, et non des spacium corruptioni, ut incedat usque ad reliquam manum.
Et similiter si accidit in manu, tunc incide eam ex radice focilis, et non des spacium corruptioni, donec capiat in focili brachii.
Et si inuadit in eo, tunc incide brachium apud cubitum in iunctura sua.
Si autem pertransit corruptio, et uides eum circiter cubitum: tunc in illo est mors infirmi.
Et administrare praeter illud ex curatione, est quantitas uirtus.
Et similiter fac de pede, quando inuadit corruptio in digito, tunc incide ipsum apud unum nodorum: et si capit in pectine pedis, tunc incide pedem totum.
Si autem ascendit ad genu, tunc incide crus apud iuncturam genu.
Quod si corruptio iam peruenit supra genu, tunc non est in ea ingenium, nisi dimissio, et relinquere infirmum morti.
Et modus incidendi membrum, aut serrandi ipsum est, ut stringas ligamentum in inferiori, quem uis incidere: et stringe ligamentum aliud supra locum.
Et extendat minister ligamentum unum ad inferiora: et extendat minister aliud ligamentum superius ad sursum.
Et tu separa carnem quae est inter duo ligamenta, cum Spatumili lato, donec detegatur caro tota.
Deinde incidatur, aut serretur.
Et oportet, ut ponas ab omnibus partibus pannum lini, et non tangat Serra locum sanum: et accidat infirmo laesio addita, et apostema calidum.
Si autem accidat fluxus sanguinis interius dum operaris, tunc cauteriza locum uelociter: aut pone super ipsum quosdam pulueres abscindentes sanguinem.
Deinde redi ad medicationem tuam, donec compleatur.
Deinde liga membrum uulneratum cum ligamento conueniente ei, et cura ipsum, donec sanetur.
Et ego narro tibi quod accidit uiro in pede suo, hoc idem accidens quod narro tibi.
Quod est, quia accidit in pede suo nigredo, cum adustione quae assimilatur combustioni ignis: et corruptio illa in primis accidit in digito suo, donec coepit pedem totum.
Properauit ergo uir ex seipso, postquam uidit corruptionem incidere in membro cum uehementia eius, quod inuenit ex dolore, et adustione eius: et incidit ipsum apud iuncturam, et sanatus est.
Et postquam praeteriit ei tempus longum, accidit ei illa eadem corruptio in digito manus suae indice.
Venit ergo ad me, et conatus sum recuperare illam superfluitatem cum eo quod posui super manum ex medicinis post mundificationem corporis eius: et non repercussa est superfluitas, et coepit incedere in digitum alium: donec coepit coruptio in manum.
Vocauit ergo me, ad incidendum manum eius: et nolui illud, sperans ex me super repercussionem illius superfluitatis: et timui etiam super ipsum apud incisionem manus eius mortem.
Quoniam uirtus uiri erat super casum.
Postquam ergo desperauit de me, reuersus est ad terram suam: et peruenit ad me de eo, quia properauit, et incidit manum suam totam: et sanatus est.
Et non attuli hanc narrationem, nisi ut sit adiutorium super illud quod cadit de genere huius aegritudinis: et ut sit significatio qua significetur, et secundum quam agatur.
