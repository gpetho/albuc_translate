 Capitol .xiv.
De restauracio de fractura del os de la coyssa.
 Le os de la cueyssa motas veguadas es trencat e es declarat al sentiment segon que es convertit a la partida denant e a la pus sobirana.
E la restauracio de lu se fa enayssi que·l liament es strenhut sobre la fractura e autre liament dejos la fractura, e le malaute sia prostrat sobre le sieu ventre e sobre la cara.
E aprop le ministre extenda tot le liament a la sua partida segon la qualitat, quan la fractura es en le mieg loc del os.
Mays si es propdana a la razitz de la cueyssa, lahoras sia le liament propda al denolh a la partida del pentenilh, per so que la extencio caja en sus, e le autre liament dejos la fractura.
E semblantment si la trencadura es propdana al denolh, lahoras sia fayt le liament propda al denol, e sia la extencio a las partidas dejos.
E aprop le metge enguale le os am amduas las sieuas mas entro que reduzesca aquel segon la semblansa natural e l’os es conjungit per bona conjunccio; lahoras cove que pauses emplastre e strictura, si no accideys al membre apostema.
Mays si accideys en lu apostema, lahoras tu layssa aquel per alcus dias entro que l’apostema caut sia cedat, e aprop retorna a la tua curacio.
 La strictura de lu sia ayssi fayta: cove que envolopes sobre la fractura una benda dura, e dobla aquela dos o tres veguadas, e remaugua de lu superfluitat; e aprop envolopa la camba entro que pervengua al talo e a la razitz de la cueyssa.
E intromet lonc fiel entre la cueyssa e la camba prop del denol a las partidas dejos, e venguan las extremitatz del fiel de la partida pus sobirana de las doas partz, e aprop revolveys sobre la camba e la cueyssa aquo que superflueys de la benda.
E aprop pausa sobre la cueyssa en le loc de aquela fractura astelhas, e pausa de aquelas una stela sobre le os de la camba.
E aprop uempli las vacuitatz entre la camba e la cuoyssa am draps mols, per so que sia coagulada la extrictura.
E aprop comensa am strictura fort del mieg sobre le loc de la fractura am tres envolucios o quatre, e quant mays tu te alonhas am liament del loc de la fractura, la tua strictura sia menor e pus leugiera e pus molha.
E aprop exten a doas extremitatz del fiel a las partidas dejos entro que pervengua a la cavilha del pe, e strenh amdoas las extremitatz de las stelhas del autra part per so que·l liament no sia remaugut del sieu loc.
E aprop leyssa la strectura sobre aquel, don esta ayssi que no accideys al membre corrosio ni apostema caut ni emflacio e semblantz ad aquels; e si accideys alcuna causa de aquelas, adonc cueta te am desliament de lu, e rectifica aquo que accideys tot aprop, segon que havem dit motas veguadas.
Mays si en le os es pessa del os la qual pongua, lahoras cove que tu engualhes aquel segon que a tu es possibla; e sino, fen sobre lu e remau aquel, e cura am aquo del qual es precedida la rememoracio entro que sia sanat.
 E alcunas veguadas es strenhuda aquesta fractura de la coyssa otra aquo que sian ajustadas a lu stelhas, ayssi cum havem dit en le adjutori e·n le bras.
Mays empero en la restauracio de lu en tal manieyra fayta no accideys al malaute claudicacio; e si es restaurada sola, otra aquo que li sia applicada l’autra camba, lahoras es necessari que claudique aquel del qual es tostemps.
 E sapias que la coyssa es strenhuda en xl dias o un pauc mes o un pauc mens, e tot aquo es segon la diversitat de las compleccios e de las autras dispozicios.
