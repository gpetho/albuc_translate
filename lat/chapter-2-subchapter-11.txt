¶ De modis Ataxmir oculi, id est, cum palpebra mollificatur oculi, unde fit ut rugetur sicut non debet.
Caput XI.
Quando nascuntur in palpebris oculi pili additi praeter cursum sub pilis naturalibus, et antiquantur: tunc ipsi nocent oculo, et faciunt accidere modos aegritudinum, sicut lachrymas assiduas, et mollificationem palpebrarum, et albuginem, donec fit illud caussa destructionis oculi.
Et Ataxmir quidem oculi curatur secundum quatuor modos.
Aut per cauterium cum igne.
Aut cum medicina acuta, secundum quod praemissum est in capitulo cauterii.
Aut curatur Ataxmir per incisionem et suturam.
Aut per cannas, secundum quod ego dicam.
Oportet ut ponas caput infirmi in sinu tuo.
Deinde conuerte palpebram oculi manu tua sinistra.
Si ergo conuertitur, bonum est.
Et si non: intromitte acum in eam, in qua sit filum ab inferiori parte palpebrae, et fac penetrare acum cum filo desuper, et sit illud prope pilos ipsos, id est, prope marginem palpebrae, in quo nascuntur pili: et trahe filum ad superiora cum palpebra, et conuerte eam cum radio.
Deinde finde in interiori parte palpebrae sub pilis additis cum spatumili incidente a lachrymali maiore usque ad lachrymale minus.
Deinde extrahe filum, et pone sub palpebra puluillum paruum ex cotto, aut panno: deinde signa super palpebram cum encaustro, quod sit sicut figura folii myrti.
Verumtamen oportet, ut fit figura secundum quantitatem et eleuationem palpebrae: quoniam iam diuersificatur illud in hominibus.
Ex eis enim est, qui indiget ut incidatur ex palpebra quantitas magna, secundum quantitatem quae mollificatur a palpebra.
Deinde cum spatumili finde super duas lineas quas signasti, et incipe a lachrymali maiore usque ad lachrymale minus, et sit fissura una prope pilos naturales, sicut est grossitudo radii.
Deinde intromitte uncinum in uno duorum angulorum cutis.
Deinde excoria ipsam totam.
Deinde aggrega cum sutura duo labia, cum acu et filo lana subtili: et absterge sanguinem, et fac adhaerere quod superfluit ex filis super duo supercilia, cum quibusdam rebus inuiscantibus, si uis facere illud: et si non, non cures.
Deinde dimitte suturam et fila usque ad tres dies, aut quatuor: postea cura illud.
Et si uis, dimitte uulnus absque sutura, et cura ipsum cum eo, quod exsiccat et constringit.
Nam palpebra eleuatur apud sigillationem uulneris et aggregationem eius: sed futura est melior.
Hunc modum curandi Ataxmir docuerunt antiqui.
Verumtamen in eo est sollicitudo super infirmum, et est ex bona operatione, et non est in eo timor.
Et modus alius est in Ataxmir etiam: et est, ut signes super palpebram figuram, quae sit sicut figura folii myrti, sicut narrauimus.
Deinde eleua palpebram cum tribus uncinis separatis, aut aggregatis, secundum formam hanc quae sequitur, deinde incide quod superfluit cum forficibus paruis, secundum hanc formam, cum aequalitate incisionis.
Si autem non est tibi possibile tenere uncinum, et non aequatur illud: tunc accipe acum in qua sit filum, et intromitte ipsum in medio figurae: et intromitte filum aliud prope lachrymale maius, et filum secundum prope lachrymale minus: et aggrega inter digitos tuos fila cum aequalitate.
Deinde eleua manum tuam eleuatione aequali: et eleua cutem super quam est signatum cotum, sicut narrauimus.
Deinde aggrega duo labia uulneris cum sutura: et cura ipsum, donec sanetur.
Si uero accidat apostema apud incisionem tuam, aut fissuram tuam: seda illud apostema cum caeroto, et his similibus, ex unguentis sedantibus.
Et quandoque accidit palpebrae etiam, ut conuertantur pili eius.
Oportet ergo ut utaris in ea quod diximus in incisione: sed sutura utrisque magis est artificialis.
¶ De cura Ataxmir cum cannis.
ET Est, ut conuertas palpebram, et scindas fissuram quae est deintus, secundum quod narraui.
Deinde arte fac duas cannas, aut duo ligna subtilia: quarum longitudo sit secundum longitudinem palpebrae, et latitudo earum sit minor latitudine spatumilis: et tu iam incidisti in extremitatibus utriusque ab utrisque partibus ubi tenes fila.
Deinde aggrega utramque cum subtilitate super illud quod superfluit ex palpebra oculi, et stringe duas cannas ab utrisque partibus strictura forti, et dimitte eam diebus aliquot.
Cutis enim stricta morietur, et denigrabitur, et putrefiet, donec cadet per se.
Si ergo tardatur, tunc incide eam cum forficibus.
Deinde cura eam, donec sanetur.
Cum ergo consolidatur, eleuatur palpebra: et non pungunt pili.
Et haec est forma duarum cannarum, quas facies secundum hanc figuram, et quantitatem in longitudinem et latitudinem.
