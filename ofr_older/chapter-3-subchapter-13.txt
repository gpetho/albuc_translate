de la brisure de la main  
Saiches que au dos de la main et as nous des dois avient poc de briseures, et n’i vient mais que ploieure maintes fois.
Et quant li plante de la main est brisie ou ploie, si covient que li malaides siece croisiet, et siet droitement devant lui igalement; puis met sa main sus la toie estendue, et estende li ministres les os brisiez, et les mete igalz li mires, tant qu’il soient bien joint; et met l’emplastre et les estoupes, se apostemes n’i vient, puis i met une estele selonc la quantiteit dou leu; et soit envoloupee en .i. drapeil de lin.
Et se li briseure est au pardedens entor lou ventre de la plante, si fai une spere de drapelz, et comande au malaide qu’il l’estrigne a sa plante brisie; et puis l’estrain d’un lonc drapeil, et soit li estele de keur souef ausi grans com li plante de la main, et l’estraint, si com il covient.
Et se li brisure est au defuer, si covient que tu mettes une estele sus, et une autre desoz en la plante, si que li mains soit overte et droite, puis le lie tot entor la main, et estanche lou liien entre les dois.
Et se li briseure vient a aucun des nous des dois, se c’est li pouchés, si le met igal, si com il covient; et l’estraint avec la plante, et se tu vues si met une estele droite petite por lever la briseure, et ne se mueve; et se li brisure est as autres dois, si com en l’indice ou l’un des autres, si le met igal, et lou lie avec lou doi sain qui est aprés; ou tu les lie toz en .i. tenant, que mues vaut, ou tu met sus une estele, si com ou pouchet; et pren warde en la restauration et en la disposition d’aposteme chaut, et secor ceu qui i vient, si com j’ai dit.
