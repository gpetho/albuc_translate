Sansues ne sont amenistrees fuer que en membres ou on ne puet mettre ventouses por lour petitece, si com levres et gencives, et semblans leus; et en leus desnuez de char, si com doi ou neis, et autres semblans; et li qualitez de l’user si est que quant tu trueves sansues que sont en aigues douces nettes sens porreture, si les pren; et les met une nut en aigue douce, tant qu’elles soient famillouses, et n’aient rien en ventres; et puis soit sainiez de voinne et de ventouse, puis frote le membre tant k’il soit rouges, et met sus les sansues; et quant elles seront plainnes, et cherront, se c’est leu ou on puisse mettre ventouse, se li met, car ce vaut mout aprés.
Se ceu non, si leve le leu d’aisil, et puis d’aigue, mout bien, et puis l’espreint; et se li leus saine trop aprés lou cors des sansues, si moille I drapel de lin en aigue froide, et met sus, tant que li sans soit estenchiés; et se li sans est multipliez, si met sus vitriole broié, ou gales, et semblans choses, tant qu’il soit estenchiez; ou tu met sor le leu moitiez de feves pelees, et les laisse tant qu’elles s’aerdent au leu, si estanchera maintenant; et se tu en as de plus mestier, si pren autres sansues.
Et se les sansues ne se vuellent prendre, si frote le leu de sanc fres, ou tu i fiche une aguille tant que li sans en isse, et puis les met sus, et tantost com elles sentent lou sanc, si s’aerdent; et quant tu vues qu’elles chieent, si poudre sus un poc d’aloen et de seil broiet, ou de cendre, si cherront maintenant.
