 Capitol .liii.
De cauterizacio de claus e dels autres semblants.
 Motas veguadas endeve a las partidas dejos del pe malautia que s’apela clau, e es causa grossa, fentrada, la qual ladeys le pe; e cauteri en aquels es segon dos manieyras, so es cauteri am foc e cauteri am aygua cauda.
Mays cauteri am foc es que igniscas le cauteri concau semblant a pena de voltor, le qual sia feyt de ferr segon la quantitat la qual contengua le clau de tota partida, e sia de subtils marguas.
E aprop pausa aquel ignit sobre le clau, e aprop revolveys la tua ma am le cauteri en le circuit del clau entro que·l cauteri pervengua a la profunditat del clau.
E leyssa aquel per tres dias entro que comense getar brac.
E aprop emplastre aquel am malvas salvatges trissadas am sal, e leyssa le emplastre sobre aquel per una nuoyt, quar aquel sira eradicat de las suas razitz.
E aprop cura le loc am enguent de carn generatiu entro que sia sanat.
 E si so no-convertitz, e motas veguadas accideysso en la superficia del cors, majorment en las mas e les pes, lahoras cove que tu aministres en aquels cauteri am aygua, e es que prenguas una quannula de eram o de ferr o de pena de voltor, e pausa aquela sobre le clau; e aprop geta en la quanula de aygua cauda pauca cantitat, e rete la tua ma, e tu revolveys aquela am compressio de la tua ma de tot, e sia enpremut le marge de la canula en la razit del clau, e atrobara la aygua cauda via al preon de la razit del cau; e espera le malaute un pauc la mordicacio de l’aygua cauda per una hora, e aprop remau aquela, quar le clau am las suas razitz sira erredicat.
E ayssi fe am aquels la i aprop l’autre entro que venguas sobre totz les quals de lor so en le cors.
E aprop cura aquels pus que las razitz dels claus so erradicadas am aquo dels enguentz les quals la carn ve engenran.
