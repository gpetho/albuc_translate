Â¶ De modo cauterizandi in Podagra, et doloribus iuncturarum.
Caput XLVI.
Quando dolores iuncturarum sunt ab humiditatibus frigidis, quae effunduntur ad cuiuslibet membra corporis, tunc quando accidunt dolores in pedibus, de consuetudine medicorum est, ut nominent illud Podagram proprie.
Cum ergo curatur Podagra frigidae caussae cum modis curationis, et non remouentur dolores, tune cauterium remouet eos.
Et est, ut cauterizes eum post euacuationem in circumitu iuncturae pedum, cauteriis multis: et sit cauterium Oliuare.
Cuius haec est forma.
Et si indiges ut punctes super faciem pedis, tunc fac cum cauterio puncti.
Quod si ascendunt dolores usque ad genua, aut reliquas iuncturas, et multotiens accidit illud, tunc cauteriza ipsum super omne genu tribus cauteriis, aut quatuor ab omni parte, cum hoc eodem cauterio Clauili.
Si autem necessaria sunt tibi plura hoc cauterio, tunc cauteriza ipsum.
Et non submergas manum tuam cum cauterio, imo sit circiter spissitudinem cutis tantum.
Si autem ascendunt dolores ad genua, et dorsum: tunc administra quod diximus ex cauterio in capitulo suo.
Quod si dolores sunt in manibus tantum, tunc puncta in circumitu focilium, sicut reuoluuntur duae lineae.
Si autem remanet ex doloribus in digitis, tunc puncta eos, super omnem nodum punctum, et super pectinem manus.
Si autem ascendunt dolores post dies ad cubitos, aut ad humeros, tunc cauteriza utrosque ab omni parte.
Et non euacues infirmum ex regimine bono, ex recaeptione medicinarum.
Nam si bonum fiat regimen, et euacuetur phlegma, sanabitur auxilio Dei cum isto cauterio.
