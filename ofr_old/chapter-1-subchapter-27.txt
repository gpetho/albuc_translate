Quant au foie vient dolor de froit et de moistor et de grosse ventositeit, tant qu’il est fuer mis de sa complexion natureil per les superfluitez; et li malaides est curez de ceu que nos avons dit en divisions, et il ne li profite mie, si covient que li malaides soit sovinez sus son haitereil; et signe d’enche III cauteres selonc ceste forme et ceste figure et ceste quantiteit sus lou foie, defuer les ypocondres, lai ou li coutes de l’ome vient; et ait d’espaice entre chaicun cautere la groissece d’un doi; et soient li cautere dou lonc dou cors, et ne presser mie mout ta main a tot le cautere; et soit arse tant soulement li moitiez dou keur, et soit li malaides drois sus ses piez; et s’il ne peut, si soit gisans, et estende ses jambes, et lieve ses brais; et c’est li forme:
Et se ta volentez est, si cauterize ces cauteres dou cutellaire, se tu es subtilz et saiges en l’art, et te warde que tu n’ardes mie tout le keur, car tu feroies sechier tout le cors; et qu’il ne viegne jusc’a boueil, car li keurs est mout subtilz lai endroit, et lou saiches por voir.
