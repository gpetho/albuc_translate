de la menoison
Quant solution de ventre vient de froidor et de moistor, tant que li vertus retentive et digestive qui est ou stomac et en l’intestine est afleboie, et ne puet estre curez par manieres de cures;
et tu vois le malaide bien soffrant et de fort vertut, si fai I grant cautere sus l’estomac selonc ceu qu’il en a parleit ci devant ou cautere de l’estomac, au cautere circule;
et IIII cauteres entor la boude subtilz a tout I cautere clavile subtil, et II cauteres sus les hainches.
Et se tu vois les moistors habundans et le malaide soffrant, se li fai cautere sus le poignil, et I cautere sus chaicun yle, et II petis cauteres sus l’estomac delez le grant, car li cure est profitans quant il i a bone aide.
