 Capitol .lxiii.
De seccio sobre hernia carnosa e la curacio de lu.
 Sapias que en la seccio sobre aquesta hernia es temor perdusent a pernicia en las majors disposicios; per que a mi es vista la dimissio de lu e esser salvat per aquela milhor.
E yeu so rememorant la operacio en aquela e las specias dels apostemas.
 Donc, dic que l‘apostemas natz en les cos dels quals les genetius so conponutz e es fayt aquo per motas causas: o per superfluitat aguda agra, la qual es efundida als genetius, o per percuscio.
E es la color de la apostema segon la color del cos, e no es atrobat en lu dolor, e es apostema greu.
E fort leu es apostema lapificada, del qual la color es fosca, e no es centiment a lu.
E alcunas veguadas es fayt per nodacio de las arcerias, e per imflacio de aquelas ayssi quo ja es perceubut la rememoracio de lu, o per imflacio de venas.
Mays aquo que es per imflacio de arcerias es conogut per la dispercio de la apostema quan compremas aquela am les tieus ditz; e no cove que aquel toques.
Mays aquel que es fayt per imflacio de vena no es dispergut de lu alcuna causa deves la compressio am les ditz.
E ja es possible que sobre aquesta specia sia fayta seccio e sobre les autres carns; e es que tu inscida la codena dels genetius, e aprop esten le huou a las partidas desus, e extratz aquel del ciphac blanc, e deliura le suspensori dels vaysels, e ligua les, e inscideys le suspensori pus que tu deliuras aquel de tota partida de las partidas del huou.
Donc si l’huou ja es am aquelas carnadas consolida, lahoras cove que tu extraguas le huou e inscidas aquel.
E si es adherencia entro alcuna causa del ciphac, o entre aquo que es entre les bayssels, lahoras cove que tu deliures tota aquela adherencia e inscidas aquela per inscizio redonda.
Mays si es nativitat de carn en le loc de la adherencia la qual es detras, lahoras cove que tu inscidas tot aquo que es de lu, e extraguas le huou ayssi cum havem dit.
Donc cum es complida la tua operacio, lahoras omple la plagua de lana imfuza en oli rozat e vi; e aprop cura aquela am l’autra curacio entro que sia sanat.
