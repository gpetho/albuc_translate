de la routure de la mandibule
Quant li mandibule est route desoz, et il n’i a point de plaie defuer, et li brisure est defuer tant soulement, et n’est mie brisiez en dous, fuer que corbelz dedens, si le conoist on legierement.
Il covient, se li brisure est en la destre partie, que tu boutes ton doi indice en la bouche dou malaide; et se li brisure est en la mandibule senestre, si boute ton doi indice de la main destre, et boute la brisure dedens legierement, et l’afaite a l’autre main par defuer, et met igal.
Et se li brisure de la mandibule est desevree en II, si covient que tu aministres extension de II pars, tant qu’il soit igalz.
Et se commovemens des dens avient, ou routure, si les estrain d’un fil d’or ou d’argent ou de soie, puis met sus la mandibule brisie cerote, et met sus I drapel double; et met sus lou drapel une grant estele bien faite, ou une piece de cuir igal, longe et large selonc la mandibule, et la lie sus au mues que tu pues, et comande a malaide qu’il se repose, et menjuce viandes legieres.
Et se tu vois que li figure se chainge, si le deslie au tier jor, et puis remet a point ceu que c’est chaingiet; et met emplaustre sus, de la poudre dou moulin avec abun d’uef ou farine de sisament, aprés ceu que tu as osteit lou cerote; et met sus l’emplaustre lainne legiere, et se li emplaustres s’aert, et li disposition dou malaide ne se chainge, laisse le tant k’il soit sanez; maintes fois est sanez en III semainnes.
Et se apostemes chaus vient, si amenistre ceu que nos avons dit maintes fois.
Et s’il i a brisure et plaie ensamble, rewarde se nule piece de l’os en est ostee; si subtilie de l’oster as estrumens covenaubles a ceu.
Et se li plaie est estroite, si l’eslarge a flaime selonc ta necessiteit.
Et quant tu avras ostees toutes ces pieces, et il n’i demore nule, si cout la plaie, s’ele est large, et met sus I des emplaustres covenaubles a ceu, por enjanrer char, tant qu’il soit sanez.
