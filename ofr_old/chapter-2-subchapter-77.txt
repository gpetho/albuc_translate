dou ramener la marris a son leu
Ci aprés vient li forme dou pressor, a coi on ewe les livres; et a II tornans as II chiés des II liiens.
Toutevoie, li cornes soit plus subtilz dou restrictoire, et soit fais de ebene ou de bux; et soit li bouche dou fust I doi de large, et li marge des arbres I doit, et de lonc une palme et demi; et enmi les II liemens soient dui ajostemens de cest meisme fust, qui soient fermeit en l’un et en l’autre, de demi palme de lonc ou un poc plus; et cist dui ajostement sont bouteit en la bouche de la marris por ovrir quant on torne les II cornes.
Une autre forme, a sa semblance plus subtilz et plus legiere, soit faite de fust de ebene ou de bux, selonc la semblance des tenailles; et ait as II chiés II ajostemens, si com tu vois, d’une palme de lonc, et II dois de large; et quant tu vues ovrir la marris a tout l’estrument, si fai seoir la femme sor I lit, les piez pendant et les jambes overtes, puis boute les II ajostemens ajostez ensamble en la marris, et tien le chief de l’estrument desoz entre ses cuixes; puis oevre ta main a tout l’estrument, si com tu as fait as tenailles igalment, selonc la quantiteit que tu vues ovrir la bouche de la marris, tant que li baile faice ceu qu’elle vuet.
Cist estrument sont tuit sormontez, et sont multiplies lor semblances; et quant li mires les ait apareilliez, tant est plus hastans li oevre, et plus haute as homes por lor quantiteit.
Si ne despire mie l’estrument que tu ne l’aies apparelliet, car lor necessitez n’est mie escusauble.
