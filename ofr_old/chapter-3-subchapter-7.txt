de la brisure dou pis
Li peis est aucune fois brisiez em mileu, mais ce avient poc; mais il brise sovent au defuer. Et quant il est brisiez emmi, si decline au desoz, et sent li malaides grant dolor, et faute d’alainne, et toust, et par aventure vomist sanc, et apert li chevemens en l’os brisiés, et lou sent om bien.
Et li restoracion si est que li malaides gise sovin sus son dos, et li met .i. cussin entre les espaules, puis presse les espaules, et li assemble les costes des .ij. costelz a tes mains, et subtilie dou mettre igal a toutes les manieres que tu pues, tant que li figure de l’os soit si com il covient; puis met sus emplaustres et estoupes desus l’estele subtil de salz, ou d’autre fust legier, et l’envoloupe en .i. drapeil, et la lie sus l’os brisiet, si qu’elle ne se mueve; et torne le liien reondement au dos, et l’estraint avenanment, et rewarde chescune houre la liure, et s’elle ramolist, si l’estraint; et s’il lou covient desliier, por corrosion ou por prurite que vient au leu, ou dolor ou aposteme, si te haste, et lou deslie, et raie l’emplaustre, et adresce ceu qui i est venus de manieres de cures; puis ramoinne l’emplaustre, et l’estraint tant qu’il soit sanez.
