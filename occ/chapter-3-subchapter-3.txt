 Capitol .iii.
De restauracio del nas quan es trincat.
 Sapias que no es trencat del nas sino doas partidas ensemps pus sobiranas, o una de aquelas alcunas veguadas, per so quar en lu has dos osses, quar la partida dejos es cartillaginosa, e no es trencada e no accideys a lu sino atricio e tortuositat e sinuitat.
Mays si es trencada la una de las doas partidas de lu, lahoras cove que tu intrometas le dit petit en le sieu nas, e que engualhas aquela fractura dedintz am le tieu dit indic, e am le dit pous defora, entro que retorne le nas segon la sua figura natural.
E sia fayt aquo per tu am facilitat, e guarda te que no caja per aquela tua operacio sobre le malaute delor.
E si la fractura es en la pus sobirana partida del nas, e le dit no perve ad aquela, lahoras cove que sia equat am la extremitat del ray en le qual sia petita grossitut.
E si la fractura es en doas partidas, lahoras tu fay le semblant de aquo.
E coyta te am restauracio de lu en le primier dia de la fractura, si es possible; e sino, lahoras aprop le vii o·l x deves le repaus del apostema caut.
E aprop entromet en la extremitat del nas una meca de drap de li, si la fractura es en una partida, o metz doas calguas, si la fractura es en doas partidas, e sia en la calgua grossitut de tanta quantitat que umpla le trauc del nas.
E diysso alcus dels antics restauradors que las calguas sian enfundudas en boder, e sian permudadas en tot dia, mays no es vist a mi; habantz cove que la meca sia enfunduda en album de huou comfit am polvera de moli; e aprop layssa la qualgua entro que l’os sia fermat e sia endurazida la cartillage.
E alcunas veguadas sia entromes en le nas, en loc de calgua, pena de auca pus que es envolopada de drap de li leon; e sia que ja te la fractura del nas pus vehement e que le malaute no sia prohibit de inspiracio.
E aquesta causa no es a tu necessaria; e si voles, fay aquo, e si voles, fay calguas.
E si accideys autra veguada apostema caut, emplastra le nas am cerot o am coto enfus en vi agre e oli rozat, o am diaquilon.
Mays si no accideys apostema caut, lahoras cove que emplaustres aquel defora am farina de sizami e am polvera de enses cofitz am album de huou; e aprop pausa sobre lu stopa leon, e no lies le nas am alcuna causa.
 Mays si so trencats les osses del nas am fractura petita o so conminuitz, lahoras cove que scindas sobre aquels, e extraguas aquels am insturmentz que conveno ad aquels; e aprop cos la scissura, e cura aquela am aquo que encarna e consolida, e am emplastres ad aquo convenientz.
 E si accideys plagua dedintz le nas, lahoras cove que cures aquela am calguas e administra canulas de plom entro que sia de tot sanat.
