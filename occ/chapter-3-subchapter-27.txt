 Capitol .xxvii.
De curacio de dislocacio del coyde.
 Sapias que la junctura del coyde es dislocada am difficultat e semblantment retorna am difficultat; e aquela es dislocada a totas partidas, e majorment a la partida denant a la partida detras, e la dislocacio de lu no es amaguada a tu quar es cazent dejos le vezement o dejos le tocament segon qualque figura sia dislocat, e quan ajustes le coyde disloguat am le sa, aquo es a tu declarat manifestament, quar la junctura es concavada e no pot doblar le bras, ni tocar am aquel le sieu muscle.
E cove que·t coytes, e reduzescas la dislocacio tantost denant que vengua a lu apostema caut, quar si ve a lu apostema caut, dificil es la reduccio de lu, e fort leu no es sanat de tot; e majorment quan es a las partidas detras, quar pus mala es de totas las autras specias de dislocacio, e de major dolor, e motas veguadas deyssen am aquela la mort.
 E la restauracio de lu, quan es aquela que es possibla reduzir, es que la ma de lu sia extenduda am doas mas, e le bras de lu sia expandut, e las mas del metge sian sobre le coyde e dejos lu, e el empellisca la junctura am les pouzes de las suas mas ensemps, o am la razit de la sua palma entro que torne en son loc.
Mays si la dislocacio es a las partidas denant, lahoras retorna ayssi que dobla la ma am la sua ma, entro que percuta le coyde am la razit de la sua palma.
E si la dislocacio no obezeys a la reduccio, lahoras aministra vehement extencio e mot fort.
E es que dos ministres extendan le bras, e tenguan aquel eyssament dos ministres per so que no sia remaugut deves la extencio.
E aprop sia revolvut le bras deves tota part, pus que es envolopat drap doblat lonc sobre la ma de lu, o liament.
E quant le metge toca la junctura am la sua ma, unte aquela am alcun oli per so que aquo sia aquelas causas las quals ajudan en lubricitat de la junctura am facilitat; e aprop empellesca la junctura am empulcio vehement entro que retorne.
E aprop la reduccio de lu cove que sia pausat sobre aquela empastre en le qual sia stipticitat e excequacio am album de huou, e sia extrenhut am strictura descent, e·l bras sia suspendut del col, e sia layssat per alcus dias.
E aprop sia desliat; e donc si la junctura es formada en le sieu loc, lahoras tu deslia le liament de lu e layssa aquela.
E si vezas la junctura no be strenher, lahoras tu itera le emplastre e·l liament, e layssa aquela per alcus dias entro que sia extrenhuda; e aprop deslia aquela.
 Mays si accideys a lu gravitat aprop la reduccio de la junctura, e la disposicio de lu es en movement, lahoras aministra humectacio en banh e fricacio subtil, e comprecio, entro que sia aleujat; o pausa sobre la junctura aleliati, so es coyssa de moto grassa; e aprop sia liada, e layssa aquela sobre le os le dia e la nueyt.
E aprop osta aquela, e met aquel en banh; e quan suza, lahoras tu fregua la junctura am fricacio temprada, e aprop itera sobre aquela aleliati, so es ronhonal de moto, una veguada, e la segonda, e la .iii.a.,
am intrament de banh, entro que sia linit.
E si voles, pausa sobre aquela fenda de vaca humida e scalfada am boder e stren sobre aquel; e fay aquo alcunas veguadas, quar aquela es humida e reduzeys a la sua disposicio.
