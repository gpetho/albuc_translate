Â¶ De curatione apostematis duarum Amigdalarum.
Caput XXXVI.
Quandoque accidunt inter guttur godad, id est, glandulae, quae similantur algodad, quae accidunt deforis: et nominantur duae Amigdalae: quas quando curas cum eo quod diximus in diuisione, et non sanantur, tunc considera.
Si ergo est apostema durum, fusci coloris, pauci sensus: tunc non tangas ipsum cum ferro.
Et si est rubei coloris, et radix eius est grossa: tunc non tangas ipsum etiam cum ferro, timens fluxum sanguinis, imo dimitte ipsum, donec maturetur.
Et tunc aut perforabis ipsum: aut rumpetur per se.
Et si est albi coloris, rotundum, et est radix eius subtilis: tunc oportet ipsum incidi.
Et operatio in ipso est, ut consideres ante operationem suam, si quieuit apostema eius calidum quiete completum, aut imminuitur quadam diminutione: tunc ergo fac sedere infirmum coram sole, et caput eius sit in sinu tuo: et aperi os eius, et accipiat seruiens inter manus suas, et premat linguam eius inferius cum instrumento, cuius haec est forma.
Fiat ex argento, aut aere, quod sit subtile sicut cultellus.
Cum ergo premis cum eo linguam, et ostenditur tibi apostema, et cadit super ipsum uisus tuus: tunc accipe uncinum, et fige ipsum in amigdalam, et extrahe eam ad exteriora quantum potes, praeter quod trahas cum ea aliquid ex tunicis.
Deinde incide eam cum instrumento, cuius haec est forma quae sequitur.
Assimilatur forficibus: uerumtamen extremitates eius sint curuatae, ita quod orificium cuiusque earum est in directo alterius acute: unde cura ut sit ex ferro indo, aut alfuled imbibitum.
Si autem non est praesens hoc instrumentum, tunc incide ipsum cum spatumili, cuius haec est forma.
Sit acutum a parte una, non acutum a parte altera.
Et postquam incidis amigdalam unam, incide alteram secundum hanc eandem speciem incisionis.
Deinde post incisionem gargarizet infirmus cum aqua frigida, aut cum aceto et aqua.
Si autem accidat ei fluxus sanguinis, gargarizet cum aqua in qua bulliti sunt cortices granatorum: aut folia myrti, et similia illis ex stipticis, donec abscindatur fluxus sanguinis: deinde cura ipsum, donec sanetur.
Et quandoque nascuntur in gutture apostemata alia, praeter amigdalas duas.
Incide ergo ea secundum quod dixi in incisione duarum amigdalarum aequaliter.
Et ego quidem iam medicatus fui mulierem ex apostemate, quod natum erat inter guttur eius, quod trahebat ad fuscedinem, pauci sensus, quod iam fere clauserat guttur: et mulier respirabat a meatu stricto, et iam prohibuerat ei comestionem, et potum aquae: et iam peruenerat ad mortem, si remansisset uno die, aut duobus diebus.
Et apostema tantum ascenderat, quod emiserat duos ramos, donec exierant super duo foramina nasi.
Properaui ergo festinanter, et fixi in unum eorum uncinum.
Deinde traxi ipsum, et tracta ex eo est portio magna.
Deinde abscidi eam, ubi comprehendi ex foramine nasi.
Deinde feci illud ei quod processit ex foramine nasi altero.
Deinde aperui os eius, et pressi linguam eius: et postea fixi uncinum in ipsum apostema: deinde abscidi ex eo partem eius, et non cucurrit ex eo nisi sanguis paucus: absolutum est ergo guttur mulieris, et incepit statim bibere aquam, deinde accepit ex cibo.
Non ergo cessaui incidere ex illo apostemate multotiens tempore longo: et apostema succedebat loco eius quod incidebam, donec prolongatum est nimis et cum ea illud.
Ingeniaui ergo, et cauterizaui apostema inter guttur.
Stetit ergo ab additione: deinde ambulaui a parte, et non sciui quid fecit Deus cum ea post me.
