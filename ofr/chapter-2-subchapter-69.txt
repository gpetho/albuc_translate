dou chastrement
Saiches que chastremens est escomeniez en nostre loi, et por ceu il me plairoit que je n’en parlasse mie en cest livre;
et n’est necessaires fuer que por II manieres:
dont l’une est que li mires en saiche respondre quant on li demandera, et en saiche la cure;
et li autre, por ceu que nos avons sovent mestier de chastrement d’aucunes bestes por nos aidier, si com de bouc et de mouton et de chait et d’autres bestes.
Je dis donques que chastremens est fais selonc II manieres:
ou par atraction, ou par fendure.
En celle que nos faisons par attraction, faisons nos seoir la beste en aigue chaude, tant que li coion soient mollifiez et pendant;
puis les preing a ta main, tant qu’il soient remis et que tu ne les sentes plus.
Du chastrement de taille:
covient que tu teignes la beste, et li presse le cuir des coions a ta main senestre, puis lie le suspensoire, et cope sus chescun oef a I cop, quant tu les avras bien escorchiez;
et i laisse aucun poc dou syfac et lou subtil syfac qui est sor les vasselz;
et ceste maniere de chastrement est muedre que cele qui est faite par attraction, por ceu que a l’atraction demoure par aventure aucune chose des coions, par coi li beste desire luxure;
puis cure la plaie tant qu’ele soit sanee.
