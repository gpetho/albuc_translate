des apostemes des ners
Ausi com aposteme vienent en l’artere et en la voine, vienent aposteme as ners quant il sont ferut, ou par trop grant travail, et semblans choses.
Et ceu avient plus sovent as adjutoires et as dois et en toz leus ou il ait jointures, et c’est I grief apostemes, et sa color semble la color dou cors, et est em plusors dispositions sens dolor; et quant on l’estraint forment, si sent li malaides dolor, et n’est mie em parfont dou cors, mais desoz lou keur; et muet bien de toutes pars, et ne va ne avant ne arrier, ne desoz ne desus, et celui qui est en jointures ne covient mie coper par fer: par aventure i vanroit contraction; et cil qui est ou chief ou ou front, fent le cuir au spatumile.
Se li apostemes est petis, si le tien a unes tenailles, et le cope en sa racine; et s’il est grans, si le sospent a l’oncine, et l’escorche, puis l’oste et assemble la plaie a la costure, et lou cure tant qu’il soit sanez.
