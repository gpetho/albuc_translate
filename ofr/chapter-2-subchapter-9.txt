de la gresle
Maintes fois vienent em papieres des eulz unes choses que semblent gresle en sa forme et en sa duresce, et por ceu est ceste maladie apelee «grandine», et est une assemblee de moistor grosse en la papiere desus et desoz; li ovraiges est telz: pren warde se li grandine se muet d’une part et d’autre, et c’est legiere chose a savoir; fent la donques dou large, puis l’escorche de chescune partie legierement, puis la prent as pinceures, et la cope.
se tu ne la pues coper sens percier un poc la papiere, si ne grieve rien au malaide; et se li fendure est grans, si l’assemble a une costure, et la cure tant qu’ele soit sanee; et s’elle est petite, si n’i faire point de force, car li oignemens la restoure tantost et enjanre char.
Et se li grandine est dessendans au dedens de l’oreille vers la partie desus, si enverse la papiere, et estent la grandine a unes pinceures, et la cope et presse d’une part et d’autre; et se li papiere est esloignie par l’incision, ce ne grieve rien; et quant li grandine est copee, si leive l’oil d’aigue salee, et cure le leu de ceu qui enjanre char tant que li malaides soit sanez.
