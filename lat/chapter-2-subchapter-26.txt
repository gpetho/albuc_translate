Â¶ De sutura nasi, et labii, et auris.
Caput XXVI.
Scias Quia quando accidit solutio continuitatis in una harum cartilaginum, parum confert in ea operatio, nisi in quibusdam hominibus.
Oportet ergo quando accidit alicui aliquid ex illo, ut consideres, si est uulnus recens cum sanguine suo: et tunc aggrega duolabia uulneris cum sutura: deinde cura ipsum, donec sanetur.
Et si solutionis continuitatis labia iam separata sunt, et facta est unaquaeque pars sana: tunc oportet ut excories omnem partem a cute sua apparente, donec sanguinetur.
Deinde aggrega duo labia cum sutura, et stringe ea, et pulueriza super ipsum sanguinem draconis, et olibanum trita: et pone supra pulueres frustum emplastri diafinicon, et alicuius alterius ex emplastris consolidatiuis: et dimitte ipsum ligatum duobus diebus, aut tribus.
Deinde solue ipsum, et permuta medicinam: et dimitte ipsum, donec abscindantur fila per se.
Deinde cura ipsum cum unguento, donec sanetur.
Modus autem suturae est, ut aggreges solutionem continuitatis, aut cum acubus, sicut narrauimus in sutura uentris: aut aggrega solutionem cum filo, sicut feci te scire.
