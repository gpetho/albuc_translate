de squinance  
Li ancien dirent et parlerent de la tailleure de la gorge; mais je ne vis onques en nostre terre qui la feist, et c’est li escripture de lor parole.  
A ces qui ont squinance, il covient que li fendure de la gorge qui est apelee «epiglote» soit eschuee; et c’on ne faice aide par ceu, por ceu que toutes les voines et li pormon dou malaide sont a ces qui ont aposteme chaut en la bouche, ou en la gorge ou en .ij. amandres.  
Quant li maladie est en la chenal dou pormon, il covient coper l’epiglote por fuir la perdition qui vient de l’estranglement.  
Il covient donques, quant nos volons fendre l’epiglote, que nos le fendons desoz .iij. cercles ou .iiij. une petite fendure dou travers, entre les .ij. cercles ou par la quantiteit de la fendure dou syfac, ne mie en la cartillaige;  
et cil leus si est covenaubles a la section de l’epiglote qu’il n’i a point de char, et li vasseil sont lonc d’enqui.  
Et se li maistres est paourous, si covient qu’il estende le cuir de la gorge a tout l’oncine, puis fende lou keur tant qu’il viegne a la cheneil; et eschue les vasselz de sanc, se tu vois aucune chose, et puis cope lou syfac, si com nos avons dit;  
et est demostrez par la section dou fleume de la cheneil ki saut fuer par le leu qui est rompus, et par la defaute de la voix;  
et laisse la plaie overte une piece.  
Et quant li houre est passee de coi on doute l’estranglement, assemble les .ij. levres de la plaie dou keur, et la cout toute soule sens la cartillaige; puis aministre medicines qui font naistre char, tant qu’il soit sanez.  
Albucasim dist c’on ne faice ce jusc’a tant que li gorge est toute estoupee, et li malaides est jugiez a mort, et li defaut li alaine.  
Adonques cope on l’epiglote por ceu que li malaides ne puet alener, et il respire par la plaie, et ensi est gardez de mort;  
et por ce commanderent li anciain a laissier la plaie overte tant que li malice de la maladie soit passee, et elle est passee en .iij. jors ou en .iiij.  
Et adonques il comanderent a coudre la plaie et curer, tant qu’elle fut curee;  
et je vos dirai ceu que je vis.  
Je vis que une damoisele prist .i. coutel, et le ficha en sa gorge, et copa partie des chenelz dou pormon;  
et je fui apelez por li curer, et la trovai ausi com morte.  
Je descovris la plaie, et trovai le sanc qui en estoit issus, et soi bien qu’elle n’avoit mie copeit voine ne conduit fuer que la gorge, et li vens issoit fuer par la plaie.  
Je me hastai, et cousi la plaie, et la curai tant qu’elle fut sanee;  
et n’avint a la damoisele fuer qu’elle fut roge de voix, et revint aprés a sa disposition;  
por ceu di je que en la tailleure de l’epiglote n’ait mie paour.  
