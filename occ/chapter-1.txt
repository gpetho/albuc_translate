 De cauteri am foc e am medicina aguda e rememoracio de la opperacio.
Am aquel comensa le tractat de tot le libre.
 Cove que yeu digua la qualitat dels juvamentz de aquel cauteri e dels noccumentz de lu, e en qual compleccio sia prohibit cauteri.
 Donc dic que·l sermo de la qualitat del juvament de cauteri e del noccument de lu es sermo lonc e prolixs, e subtil per sciensa, e secret amaguat; e ja de lu a parlat gran multitut de savis, e de lu se son desacordatz, et a mi abasta un petit dels sermons de lor, temen perlonguacio.
 E donc dic que cauteri comfereys a tota compleccio universalment la qual es am materia o ses materia, exceptat dos compleccios, las quals son compleccios caudas ses materia .
En la compleccio cauda e secca am materia se desecordero; quar alcus dyssero que cauteri es juvatiu ad aquela, e les autres dyssero le contrari de aquel, que cauteri no es convenient en malautia la qual es per qualiditat e per siccitat, quar natura del foc es qualiditat e siccitat, e enconvenient es que malautia cauda e secca am aquo que es caut e sec sia sanada.
E diysec aquel que ditz le contrari de aquel, que per cauteri es fayt juvament en tota malautia cauda e secca que ve en les cors dels homes, quar quan tu comparas le cors de home e las humiditatz de lu a la compleccio del foc, atrobas le cors de home freg.
E yeu dic per le sermo de aquel, que esperiment aquo ja a mi alscunas vetz a descubert.
Mays empero no cove que vengua sobre aquo aquel que ja es exproat e excersitat en le capitol de cauteri per derier exercici, e a conogut la diversitat de la compleccio dels homes e la disposicio de las malautias en lor meteyssas, e las causas de aquelas, e·ls accidentz de lor, e l’espasi del temps de aquelas.
Mays en las autras compleccios, no es sobre vos temor, e majorment en las malautias fregas e humidas, quar ja totz les metges se son acordatz sobre aquels, e no so desecordatz en le juvament am cauteri en aquelas.
 E sapiatz, filhs, que del secret de curacio per cauteri am foc e de la bontat de lu, so sobre cauteri am medicina comburent, es quar le foc es simple, la accio del qual no perven sino al membre le qual es cauterizat e no notz al autre membre am lu ajustat sino am petit nocument.
Mays la accio de medicina comburent perven ad aquel en les membres le qual de lu alunhat, e fort leu fa venir en le membre malautia de dificil sanacio e fort leu ausit.
Mays le foc, per la sua sublimitat e de la sua substancia bontat, no fa aquo sino que superfluisca E ja es a nos conogut per experiment e per longitut de servitut de studi am l’art sobre le veritat de las causas; e per aquo yeu so excusat de la longitut del sermo E si no fos que no es legut al mieu libre en aquest pausero a vos secret amaguat am le foc, e la qualitat de la operacio de lu en les cors e de la sieua expulcio per la qual expellis las malautias, am sermo philosophic demostratiu, le qual siria acuit en las vostras pessas.
 E sapiatz, filhs, que els se desacordan del temps en le qual es convenient far cauteri e pausan le milhor temps de primaveyra.
E yeu dic que cauteri es convenient en tot temps, per so que le nocument per le temps accident es submergit en le juvament de aquo que am le cauteri es atirat, e majorment si le cauteri es per dolors o de dolors necessaries, fortz e fistinas, las quals no suffertan tarditat per so que es temut de aquelas que vengua malicia, que es major que petit nocument entrant per lo temps.
E aysso no catz en vostras pessas, o, filhs, aquo no estiman sino le poble vulguar e les fols metges, so es que ad aquela malautia que es sanada per cauteri no es redicio tot temps, e pausan aquel consequen.
E la causa no es ges ayssi quo els cuydan per aquo, quar cauteri no es sino en loc de medicina la qual altera la compleccio e esicca las humiditatz las quals son causa per que veno las dolors.
Mays empero cauteri superflueys sobre la medicina per volicitat de la sua valitut e vertut de la sua operacio e grandesa del sieu senhor.
 E es possible que la sua malautia retorne en alcuna hora del temps, segon la compleccio del malaute e la locacio de la sua malautia, e la vertut de lu, e aquo que es preparat en le cors de lu de la agreguacio de las superfluitatz en lu, e aquo que es pervengut a lu en la sua acquisicio en viandas e semblantz de aquelas causas; sino que la malautia en la qual sia aministrat cauteri sia malautia subtil en membre de paucas superfluitatz e humiditatz, ayssi cum cauteri de dent per dolor e semblantz ad aquel, possible es que en lu no retorne aquela dolor, mays aquo se fa en petitz.
 E mays sermo vulgar es que cauteri es le derier remezi de medicina, e es sermo dreyturier, no ad aquo que els entendo en lu, quar els crezo que no es curacio que aprofieyta am medicina ni am autra causa aprop cauteri.
E la causa es en contrari de aquo; e la entencio que cauteri es le derier remezi de medicina no es sino quan administram las manieyras de curacio en alcunas malautias, e aquelas medicinas no conferieysso, e aprop en la fi de la causa aministra hom cauteri, e aprofieyta ad aquela.
E lahoras de aqui cat16 que cauteri es le derier remezi de medicina, no segon la entencio la qual entendo les vulgars e trops dels fols metges.
 E diyssero les antics que cauteri am aur es milhor que cauteri am ferr, e no diyssero aquo sino per la equalitat del aur e sublimitat de la sua sustancia.
E diyssero que le loc de cauteri no fa brac, cum aquo no sia absolutament vertat, quar yeu ja he aquo proat e he atrobat que aquel no fa aquo sino en alcus cors ses les autres, e cauteri am aquel es bo e milhor que am ferr ayssi quo els diyssero; mays empero quan tu fas cauteri am foc am de aur, no es a tu declarat, quar es egnit segon la quantitat que tu vols per la rugor de l’aur, e quar prepara a recebre freg; e si ajustas sobre lu ignicio se fon l’aur per le foc, e caso en le foc alcunas laminas per que le artifex catz per la occupacio de aquel.
E per aquo es fayt cauteri am ferr deves nos pus leugerament e pus propdanament a rectitut de operacio.
E yeu ja he ordenat aquest capitol en le cauteri segon capitols, et he ordenat aquels del cap entro les pes, per so que aleugo le demandant aquo que vol de lu.
