¶ De suspensione Sanguisugarum.
Caput XCIX.
Sanguisugae non administrantur in pluribus, nisi in quibus membris non est possibilis positio uentosarum, propter paruitatem eorum, sicut labium, et gingiua, et eis similia.
Aut in membro denudato a carne, sicut digitus, et nasus, et eis similia.
Et qualitas utendi eis est: ut ueneris ex Sanguisugis quae sunt in aquis dulcibus, mundis a putredinibus.
Deinde dimittantur die et nocte in aqua dulci, donec famelicae sint, et non remaneat in uentre earum aliquid.
Deinde euacuetur corpus in primis cum phlebotomia, et cum uentosis.
Deinde absterge membrum infirmi, donec rubeat.
Postea ponantur super ipsum.
Cum ergo implentur, et cadunt, et est possibilis suctio loci cum uentosa, tunc est magis ultimum in iuuamento: et si non, tunc ablue locum cum aceto.
Deinde cum aqua multa, et fricetur, et exprimatur.
Quod si prolongatur cursus sanguinis post casum Sanguisugarum, et est illud resudando: tunc infunde pannum lini in aqua frigida, et pone ipsum desuper, donec abscindatur resudatio.
Quod si multiplicatur sanguis, tunc pulueriza super ipsum zegi tritum, aut gallas, et similia eis ex stipticis: donec abscindatur sanguis.
Aut ponantur super locum medietates fabarum excorticatarum: et dimittantur, donec adhaereant fabae in loco, nam sanguis abscinditur.
Et oportet si necessaria est iteratio Sanguisugarum, quando est possibile, mutare eas.
Si autem prohibentur Sanguisugae a suspensione, tunc abstergatur locus cum sanguine recenti.
Aut fige acum in locis, donec egrediatur aliquid ex sanguine.
Deinde ponantur, nam ipsae quando sentiunt aliquid ex sanguine, adhaerent statim.
Quando ergo uis ut cadant, pulueriza super eas aliquid ex aloe trito, aut salem, aut cinerem: et cadent statim.
¶ Partis Secundae Finis.
