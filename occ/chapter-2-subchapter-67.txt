 Capitol .lxvii.
De la disropcio que es fayta en les anguonars.
 Alcunas veguadas endeve ruptura en les angonars ayssi cum havem dit, e emineys le loc.
E no deyssen als genetius alcuna causa dels budels al genetius; e si deyssen, aquo es pauc; e retorna s’en en totas horas.
Mays si es prolonguat le temps am aquo, es ajustada fissura en le ciphac entro que deysenda le budel en le ciphac; e accideys aquo per la extencio del ciphac le qual es en le angonars ayssi cum havem dit, la qual causa es quar le ciphac es estendut, e aprop es mollificat e·l loc es apostemat e emineys.
E la cura de lu es am cauteri ayssi quo es precedida la narracio de lu.
E alcunas veguadas es curada am ferr segon aquesta manieyra: e es que·l malaute jagua sobre le sieu dos entre las tuas mas, e aprop secca le loc de la ruptura dels apostemas emineys am seccio per la latitut segon la quantitat de tres ditz.
E aprop strenh le ciphac blanc que es jos la codena entro que sia descubert.
E aprop pren le ray e pausa aquel sobre le loc eminent del ciphac, e prem aquel al preon del ventre.
E aprop cus le dos locs eminentz sobre la extremitat del ray del ciphac, e ajusta am la sutura un de aquels am l’autre.
E aprop extratz la extremitat del ray, e no inscidas del ciphac de tot, ni no extenda le huou, ni autra causa ayssi cum yeu te fi saber en la curacio de hernia entestinal.
E aprop cura aquela am la curacio de las plaguas, e cum inscideyses les fiels, mundifica aquela e restaura la plagua entro que sia consolidada; quar le ciphac es contrayt e no es ajustada la eminencia de ruptura.
E cauteri es milhor en aquest loc, quar es pus propda a salut.
