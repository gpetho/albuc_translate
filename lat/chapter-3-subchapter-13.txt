Â¶ De restauratione fracturarum Manus.
Caput XIIII.
Scias, quod pectini Manus, et nodis digitorum raro accidit fractura.
Et non accidit ei, nisi attritio multotiens.
Quando ergo accidit plantae fractura, aut attritio: tunc oportet, ut sedeat infirmus quadratus: et coram eo sit sedes secundum aequalitatem.
Deinde pone Manum eius super eam extensam.
Deinde extendat minister ossa fracta, et aequet ea medicus, donec quando coniunguntur coniunctione bona.
Tunc oportet, ut ponat emplastrum et stuppam, si non accidat apostema calidum.
Deinde pone astellam desuper secundum quantitatem loci: et tu iam inuoluisti eam in panno lini.
Si autem fractura est ad inferiora circiter uentrem plantae, tunc fac simile spherae ex panno: et praecipe infirmo, ut coartet super eam cum planta sua fracta: deinde stringatur cum panno longo.
Et sit astella ex corio, in quo sit lenitas, ut applicetur corium cum corpore plantae: et stringe eam, secundum quod oportet.
Si autem fractura est ad exteriora, tunc oportet: ut ponas astellam desuper, et astellam aliam ab inferiori in planta: et sit manus aperta recta.
Deinde pone stricturam, sicut reuoluitur manus: et extende inter digitos cum ligamento.
Quod si accidat fractura alicui nodorum digitorum, tunc si est pollex, aequetur secundum quod oportet.
Deinde stringatur cum planta: et si amas, pone ei astellam rectam, paruam: ut eleuetur fractura, et non moueatur.
Si autem fractura est reliquis digitis, sicut medio, et indici, aut auriculari, et anulari, tunc aequetur, et ligetur cum digito sano qui sequitur eum: aut ligentur omnes secundum continuationem: et est melius.
Aut pone super ipsum astellam paruam, sicut diximus in pollice.
Et considera in restauratione tua, et post ipsam dispositionem apostematis calidi: et oppone cum eo quod oportet, quando accidit aliquid ex illo, secundum quod iteratur eius narratio.
