de la torture de la bouche
Torture qui doit estre curee par cautere nen est fuers que de celles que muevent de fleume, si com nos avons dit en divisions des maladie;
et ne faire point de cautere as semblances que vienent de sechor et de spame de ners.
Quant tu cures ceste semblance de torture qui muet de fleume d’ydres et d’espurgemens de chief et de gargarisme, et ceu ne vaut, adonc covient que tu cauterizes le malaide de III cauteres:
l’une en la racine de l’oreille, et l’autre un poc defuers la temple, et le tier en l’ajostement des II levres;
et met le cautere en la partie qui apert saine, et li fai cautere endroit le chief de l’oreille desus un poc desoz la corne dou chief, et un autre en la temple ausi longe com uns poce;
et laisse le cautere tant sus que li moitiez dou keur soit arse;
et c’est li forme dou cautere:
Et est li semblance dou cutellaire que nos avons mise devant, mais il est un poc plus subtilz et covient que li coutelz soit un poc plus gros;
aprés cure lou leu si com j’ai devant dit, tant qu’il soit sanez.
