de la brisure des costes
Saiches que li briseure des costes ne vient fuer que en leus gros aprés le dos, et au chief dedens, et ne ploient fuer que por ceu qu’eles sont glairouses; et le sent om bien a l’inquisition as dois.
Et li restoremens si est que tu met igal la brisure, si com il covient. Et puis met l’emplaustre, et l’estraint d’une estele, se tu en as mestier.
Et se li brisure des costes est declinans au dedens, si sent li malaides tres grant dolor, et pointure, ausi com de pleuresin, car li os point la toile; et alaine a poinnes, et toust et vomist grant planteit de sanc, et c’est de grief santeit, et li ancien i ont mis grant engien.
Et si a de ces qui dient qu’il le covient aministrer viandes qui enflent le ventre, por bouter la briseure au defuer.
Nos ne faisons mie ceu, que apostemes chaulz n’i viegne, s’il n’i est venus.
Et s’il i est venus, si le saine.
Et dirent aucun d’ous c’on met ventouses sor le leu, por sucier forment, et c’est semblant a raison; toutevoie, doutance i a que li ventouse n’atraie les superfluitez au leu por la disposition de foiblece.
Et dirent aucun d’ous c’on doit covrir le leu de lainne moillie en oile chaut, et met on tentes entre les costes por metre igal la lieure entor, puis soit curez de la cure de pleurisin, de viande et de medicine.
Et se li malaides sent grant dolor qu’il ne puet soffrir par l’os qui point la toile, et doutance est au malaide, si covient fendre sus lou leu de la coste brisie, et covient mettre desoz .i. estrument por warder lou syfac; et adonques doit on trenchier l’os, et traire legierement, et puis coudre les .ij. levres de la plaie, s’elle est grans, et le curez d’emplaustres, tant qu’il soit sanez. Et se apostemes chaus vient, si met sus drapelz moilliez en oile roset, et met sus lou leu; et cure tandis le leu de ceu qu’il covient a aposteme, et soit gisans sovins sus lou costeit ou il doit, tant qu’il soit sanez.
