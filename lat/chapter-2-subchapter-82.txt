Â¶ De curatione Almirmar inuersorum, et non inuersorum: et Athelil siccorum, et Formicae.
Caput LXXXII.
Scias quod Almirmar non est nisi nodus rotundus secundum colorem corporis, similis capiti claui: et fit in toto corpore, praecipue in inferioribus partibus pedum, et digitis: et accidit ex eis dolor apud ambulationem.
Oportet ergo ut secetur quod est in circumitu claui, et teneatur cum forficibus, aut cum uncino, et eradicetur ex radice sua.
Deinde cura illud: et si uis cauteriza illud secundum quod praecessit in capitulo suo.
Ex athelil autem siccis unus est eminentia parua, aspera, filtrata, rotunda supra superficiem corporis.
Et multotiens accidunt in manibus puerorum.
Et curatio eius est, ut extendas athelil, et incidas ipsum: aut stringas ipsum cum filo de serico: aut cum pilo, donec cadat.
Et si uis, cauteriza ipsum secundum quod praemissum est cum igne, aut cum medicina acuta: et iam eradicantur athelil inuersi, et non inuersi cum instrumento quod ego dicam.
Formica autem est etiam eminentia parua filtrata, grossa, super superficiem corporis, uadens in profundum ualde: et quando inuenit eam frigus, sentitur in ea simile mordicationi formicae, et fit in corpore toto: et plurimum eius fit in manibus.
Et curatio eius est, ut accipias cannulam ex penna anseris, aut penna uulturis forti: et pone illam cannulam super Formicam, donec contineat circulus cannulae ex partibus eius.
Deinde reuolue manum tuam cum cannula, donec seces quod est in circumitu Formicae: et ponas eam in profundo carnis, et eradices Formicam ex radice eius.
Et si uis, fac illud cum cannula aeris, aut ferri, secundum hanc formam.
Sit superius cannulae ad sublimitatem trahens surdum inuolutum, ut alleuietur super digitum apprehensio eius et ipsius reuolutio.
Et si uis cauteriza Formicam secundum quod praemissum est in cauterizatione Athelil in capitulo de cauterio.
