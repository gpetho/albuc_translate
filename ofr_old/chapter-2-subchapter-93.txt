De la dolor qui vient de ventositeit
Ceste maladie est apelee en nostre terre «vakirir», et est une dolor que vient en aucuns membres,
et pues se mue de membre en membre; et je vis ceu que je vos di.
Je fui apelez a une femme malaide, et me descovrit som bras, et vis une petite enfleure en la voinne dou brais;
et .i. poc aprés, li vis monter ausi com un ver a l’espaule,
plus tost que nulle chose, ausi com vif argent quant il cort de leu a autre;
li dolor se departit de celui leu, et se ficha en l’espaule,
et puis un poc aprés corrut par tout le cors, tant qu’ele vint en l’autre brais;
puis me contait qu’elle tornioit adés entor le cors, si com je la vis.
Je me mervillai mout coment elle se movoit ensi de membre em membre, car je n’avoie onques veut ceste maladie selonc ceste maniere.
Toutevoie, je avoie veut maint que bien avoient veut movoir dolor de leu a autre,
mais je ne l’avoie mie veut, si com je le vis en la femme;
et je me pensai que c’estoit por ceu que li femme avoit sec cors, et les voinnes descovertes,
et por ceu apparoit celle ventositez constrainte;
et n’aperent mie selonc ceste raison a ces qui sont delicious, et qui ont moistes cors et voinnes reponues.
Et quant tu vues curer ceste maladie, et li malaides sent celle dolor, s’elle t’apert si com nos avons dit,
si la lie desus et desoz hastanment, et puis cope sus tant que cele ventositez constrainte au leu isse fuer;
et cauterize le leu; et se tu ne la vois a tes eulz,
si le cure de ceu qui deboute les ventositez, si com pilules fetides, et pilules de serapin, et semblans autres.
