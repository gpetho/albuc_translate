de la brisure de la jambe
Saiches que en la jambe ait II os, de coi li uns est apelez par droit non «mustelz», et li autres est apelez «foscile»;
et avient tout auteil briseure com il vient au bras, et por ceu est li restauracion si com celle dou bras igalment, et li ovraiges est tout i. Et se li dui os sont brisiet ensamble, si torne li jambe de toutes pars.
Et se li os subtilz est brisiez, si torne devant.
Et se li gros os est brisiez, si sent on grant dolor, et le voit on bien;
et torne desoz.
Adonques amenistre extension, et le met igal, et lie les esteles igalement;
mais toutevoie, il covient se li brisure est laide, et il i a plusors pieces, que li extension soit menor et plus legiere;
et l’alige selonc ta vertu.
Et quant tu as tout acomplit ton ovraige, si pren II faixes de fust chevees que porpreignent la jambe d’une part et d’autre, et soient dou lonc de la jambe des le genoil jusque desoz;
puis envoloupe en II leus I bendeil desus et desoz, et le lie em mileu ausi, et a ceste lieure ne pora li jambe decliner a destre ne a senestre, et ensi est bien;
et aucun i aministrent I bers dou lonc de la jambe, et s’est de fust, et i met on la jambe por warder de movement, et proprement fait on ceu en la brisure ou il a plaie;
et remue chescun jor la jambe, por veoir s’il i a aposteme chaut n’autre accident;
si le cure tant qu’il soit sanez.
