Il covient quant tu cures lou dent de sa dolor que tu tardes dou traire tant com tu pues, car ce ne doit om mie faire; car c’est une substance mout haute jusc’a donc c’on n’ait point d’excusation dou raier.
Adonques quant li malaides est constrains dou traire, si covient que tu soies certains dou dent doillant. Maintes fois desoit li dolor lou malaide, et cuide qu’elle soit ou dent saint, et fait traire le boin dent; et toutevoie ne se depart mie li dolor per ceu, tant que li malvais estrais, car nos l’avons ja veut faire a ces sainors; et quant tu es bien certains dou dent doillant, si covient que tu escorches entor lou dent a tout i. spatumile fort por warder la gencive de toutes pars; puis le mues a tes dois ou as tenailles subtilz au premier poc et poc, tant qu’il soit bien eslochiés, puis i afferme bien les tenailles; et soit li chiés dou malaide en ton saint entre tes genous, et lou tien bien si qu’il ne se mueve.
Aprés estrai lou dent droitement sens brisier, et s’il ne saut fuer, si prent aucun de ces estrumens et le boute dedens de chescune part legierement, et lou remuef si com tu as fait premier. Et se li dens est perciez et mengiez, si covient que tu l’emplisses de drapelz, lai ou li pertus sont; et si l’estraint subtilment as tenailles, que il ne brise a l’estraindre; et covient mout saigement ovrer entor la gencive por deschaucier lou dent.
Et te done bien en warde que tu ne le brises, et en remaigne une partie, et reveigne au malaide par la malice de la racine plus grans dolors de la premiere. Et te warde que tu ne faices mie ensi com font li ignorant sainor, qui par lor haste et par lor hardiesce brisent aucune fois le charreit, et n’i amenistrent mie ceu que nos avons conteit; mais font venir aucune fois par l’oquison de ceu grant maladie por les racines que i demorent, ou por lou charreit qu’il brisent, si com nos avons sovent veut; et quant li dens est trais, si lavez lou leu de vin ou d’aisil et de seil; et se decorremens de sanc i vient, que sovent avient, si emple lou leu de vitriole broiet; et se ceu ne vaut, si le cauterize.
Les formes des estrumens, a coi om muet les dens premier, soient a longes pointes et a gros mainches, qu’il ne doublent mie quant tu trairas le dent; et ce sont les formes:
Et soient de gros membres si qu’il ne ploient mie au traire, et soient de fer inde bien fait, et soient dentez por mues tenir.
