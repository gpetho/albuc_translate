Â¶ De cura opilationis accidentis Auri.
Caput VII.
Quandoque egrediuntur quidam infantes ex uentribus matrum suarum non perforati.
Et iam accidit etiam quibusdam hominibus opilatio in meatu Auris a uulnere, aut carne nata in ea.
Et haec opilatio quandoque fit in profundo foraminis Auris, quam non consequitur uisus: et quandoque accidit ad exteriora foraminis parum, et consequitur eam uisus.
Illa ergo quae accidit in profundo Auris, et quam non comprehendit aspectus, est in pluribus dispositionibus difficilis sanationis.
Et in illa quam consequitur uisus, oportet ut ponas Aurem infirmi in sole, et aspicias in ea: tunc si uides opilationem apparentem, aperi eam cum spatumili subtili, cuius forma est haec quae sequitur, sit extremitas eius in qua sit quaedam latitudo parua, cuius quaedam pars sit acuta: et reliquum spatumile sit duarum laterum lenium: ut non laedat aurem.
Si ergo opilatio est a carne nata in meatu auris: tunc tene eam cum uncino subtili, et incide eam cum facilitate uehementi, donec auferatur tota caro.
Quod si opilatio est in profundo auris: tunc accipe radium subtilem, lenem, et calefac ipsum cum igne parumper: deinde mitte ipsum in meatum auris.
Si ergo senseris opilationem cum eo, quod inuenit infirmus cum grauitate auditus, conare apertionem eius cum facilitate: et caue, ne uulneres neruos auris.
Deinde pone in aurem licinium secundum quantitatem amplitudinis foraminis, quod inuoluisti in unguento aegyptio: fac illud aliquot diebus, donec sis securus de consolidatione uulneris.
Aut accipe licinium, et infunde ipsum in aqua rosata, et pulueriza super ipsum zegi tritum, et utere ipso.
Quod si uides aurem iam apostemari: tunc oportet ut extrahas licinium, et permittas ipsum cum licinio alio, quod inuolues in caeroto quod sit factum cum oleo rosato, donec sedetur apostema calidum: deinde cura ipsum usquequo sanetur.
Si autem accidat fluxus sanguinis: tunc submerge spongiam, aut pannos in aqua frigida, et pone super eam aurem: et utere reliqua curatione, quae abscindit fluxum sanguinis praedicta in tractatu distillationum.
