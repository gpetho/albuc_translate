de la cuixe brisie
Li os de la cuixe est maintes fois brisiez, et bien le voit on quant elle torne devant et derrier;
et li restauration si est c’on lie I liien desus la briseure, et I autre desoz.
Et li malaides gise sus sa faice, puis estende chescuns ministres son lien a sa part igalment;
et c’est quant li brisure est emmi l’os.
Et se li brisure est prochiene a la racine de la cuixe, si soit li uns des liiens devers lou poignil, et li autres liiens desoz la briseure.
Et ausi s’elle est prochiene au genoil, et adonques soit li liens delez lou genoil, et soit li extension aval;
puis mette li mires l’os igal a ses II mains, tant qu’il soit selonc sa figure natureil, et puis met l’emplaustre, et lou lie, se apostemes chaz n’i vient.
Et s’il i a aposteme chaut, si le laisse apaisier puis revien a ton ovraige et a ta cure;
li lieure est faite en teil maniere.
Il covient que tu envoloupes sus la briseure I bendeil dur doublé en II ou III, et en demoure li superfluitez, puis torne la jambe tant que li talons veigne a la racine de la naige, et boute I fil lonc entre la cuixe et la jambe, delez lou genoil desoz, et veignent li chief dou fil au desus;
puis torne sus la jambe et sus la cuixe le bendeil, puis met sus la briseure esteles, et met une estele sus l’os de la jambe;
puis emple le leu vuit entre la jambe et la cuixe de drapelz souef por mettre igal l’estrignement, puis comence a liier forment III tors ou IIII sus la briseure;
et quant plus vas en sus de la briseure, et moins l’estraint;
puis enten as II chiés dou fil que tu as bouteit entre la jambe et la cuixe, et en lie III esteles que sont desus, puis revai au desoz au chief dou fil, tant que tu veignes delez le piet;
et l’estraint, si qu’il ne se mueve de son leu, puis le laisse ensi, puis k’il n’i vient ne aposteme ne enfleure n’autre semblant.
Et s’il i avient, si le deslie, et adresce ceu que i vient, si com nos avons dit maintes fois;
et se il i a pieces de l’os que poigne, si le covient ewer, s’om puet;
et s’on ne puet, si covient fendre le leu, et traire fuer;
et le cure si com nos avons dit, tant k’il soit sanez.
Et aucune fois est brisie li cuixe ensi c’on i met esteles, si com en l’ajutoire et ou bras;
toutevoie, en la restauration ensi faite ne cloche mie li malaides.
Et saiches que li cuixe est restoree en L jors, ou poc moins ou poc plus, selonc les diversitez des complexions.
