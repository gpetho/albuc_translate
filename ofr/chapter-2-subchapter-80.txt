de la fistule dou fondement
Fistules qui vienent desoz le fondement sont nodation, et groissor que vienent delez lou fondement defuer, ou en l’espaice des II parties, si a une fistule ou plusors; et quant celle nodation est anciene, si aoeuvre, et encort moistor awouse blainche ou subtilz bowe, et aucune fois sont ces fistule persans; et sont conues par ceu qu’il en ist ou egestion ou ventositeit quant li malaide fait egestion, et par aventure en saut uns vers.
Et si a fistules que percent jusc’a la vessie, et jusc’a la moitiet de la verge; et parvienent jusc’a la jointure de la cuixe, et jusc’a nout de la kowe.
Et ensi conoist on la fistule persant au fondement, et ne mie persant: et est que tu boutes ton doi indice ou fondement, et boute une aguille subtil d’arain ou de fer en la fistule quant il n’i a tortuositeit.
Et s’il ait tortuositeit, si i boute une tente de plonc subtil, ou I poil de cheval, tant que tu sentes la tente ou le poil a ton doit; et se tu ne le sens, et il ne vient dou pertus egestion ne ventositeit ne ver, si com nos avons dit: saiches qu’elle ne perce mie; si te haste dou curer.
Et quant li fistule est persans jusc’a la vessie ou jusc’a conduit de l’urine, si en saut li urine, et ne puet soudeir par medicines.
S’elle est percie jusc’a la jointure de la cuixe, si est li tente venans jusc’au leu; s’il n’i a tortuositeit et li invention de la dolor entor, si est qu’il en ist adés bowe, et n’i vaut medicine ne soudement par oignement; et en ces fistules persans n’a point de cure fuer que labor, et vaniteit des folz mires qui s’en entremettent.
En celle qui n’est mie persans et n’est mie anciene, a esperance de saniteit par fer, si com j’ai esproveit, et est que li malaides gise entre tes mains sus son dos; et li lieve les jambes jusque sus ses cuixes, et ait ses cuixes enclinees a son ventre; puis boute une tente d’arain, ou de plonc s’il i a tortuositeit, tant que tu saiches ou li tente vient.
Se li malaides la sent entor le fondement, si covient que tu i boutes ton doi indice, se sens adonques que li tente l’ait perciet; et soit descoverte ou tu sens entre ton doit le syfac ou la char, adonques saiches qu’elle est persans; si n’i travillier mie c’on ne la puet saner.
On dist toutevoie c’on em puet bien saner aucuns, mais ce avient poc; et li aide c’on i fait, si est c’on eschaufe le cautere subtil selonc la largesce de la fistule, si com il est devant dit; et le boute tout chaut en la fistule, tant qu’il viegne delez le fondement; et faice ceu II fois ou III, tant que tu saiches que ces chars fautrees soient arses, qui sont semblant a une penne d’oiseil; et puis le cure de tentes moillies em burre, tant que celle chars isse fuer, puis le cure d’oignement enjanrant char et soudant.
S’il est ensi sanez, c’est bien.
Se ceu, nom autrement ne puet estre sanez; et se li tente entre, et ne perce jusc’au doit qui est ou fondement, et a entre ton doi et la tente une coverture espesse de char ou de syfac, et tu vois la fistule a ceu qui enseut la coverture dou keur; si le cope des l’encomencement de la fistule, et boute adés avant la tente, et pues le cautere aprés, tant qu’il viegne au chief de la tente; et sera delivré li tente, et cherra; puis mondefie celles chars fautrees que semblent une penne d’oisel, et n’en remaigne niant.
Et si li sans te vaint, et cort entre toi et l’uevre, si le cauterize de feu ou de medicine ague.
Car li cauteres de feu assemble II bones choses: c’est a savoir, l’arsure de ces chars ajostees, et l’esteinchement de sanc et la sechor de la moistor; puis le cure de tentes moillies em burre ou en choz broiez, tant que li leus giete bowe, et isse fuer li chars arse en la bowe; puis cure la plaie des oignemens soudans enjanrans dure char, et sont les medicines seches.
Car quant il est restoree, si est sanee et ne revient mie.
Et se fistule vient jusc’a parfont dou fondement, et est esloigniez dou cors, se li boute ton doi ou fondement, et enquier ceu.
Se tu sens la tente, et entre II est li toile ou li syfac ou chars, ou il est pres a percier, si n’i ait fuers que voie de fiance et d’esperance, par l’aministrement de l’une des III manieres: ou tu le cauterizes si com nos avons dit, ou tu le cope jusc’a fons, ou se tu pues si i met tentes et cure si com premier; et n’aler mie trop em parfont, que tu ne coper le tenement qui tient le fondement, et viegne li egestions par lai sens volenteit; puis le cure, si com nos avons dit; par aventure si sera sanez, ou tu esloigne celle coverture et la munde puis qu’elle est copee delez lou fondement, ou par tente ou par autre estrument apointé; puis mondefie cele char fautree qui est en la plaie, tant com tu pues; puis estudie a restorer la plaie, et a demorer la fistule en la partie defuers le fondement: si iert plus legiere chose au malaide.
Et aucune fois sont fistules selonc ceste maniere: et est quant tu boutes la tente en la fistule, et elle est ou costeit dou fondement delez lou cuir desus, si pren une tente percie au chief selonc ceste forme:
Et i boute I fil tort en II, et boute la tente a tout le fil en la fistule tant qu’il soit au chief.
S’elle est persans en la marge dou fondement dedens, adonc estrai lou fil de celui pertus, ensi que tu boutes ton doi ou fondement; et trai le chief dou fil, et assemble les II chiés ensamble, et estraint l’un a l’autre, et le laisse I jor ou II; et le restraint aucune fois, tant que li filz cope ces chars que sont entre dous, et chiecent; puis cure la plaie tant qu’elle soit soudee et sanee.
Se li fistule ne perce, si la fai percier en toutes les manieres que tu pues, s’ele n’est trop em parfont.
Car il ne covient mie faire por le lacement coper si em parfont, et puis le cure, si com nos avons dit, tant qu’il soit sanez.
Li forme dou spatumile espinous dont on fent la fistule si est mout agus d’une, part et trenchans; et d’autre part non, por ceu c’on ne cope mie ceu c’on ne doit mie copeir, si com tu vois ci:
