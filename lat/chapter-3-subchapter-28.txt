Â¶ De curatione dislocationis Almahassem.
Caput XXIX.
Mahassem manus multotiens dislocatur, id est, iunctura quae est inter brachium et manum.
Et reductio dislocationis eius est facilis.
Econtrario reliquarum iuncturarum.
Verumtamen oportet, ut uelocitas sit in reductione dislocationis eius in hora in qua dislocatur, antequam apostemetur locus: aut accidat in eo apostema calidum.
Et reductio dislocationis in eo est, ut ponas Mahassem manus infirmae super tabulam, et extendat minister manum eius: et ponat medicus palmam suam super eminentiam iuncturae, et impellat eam, donec redeat.
Verumtamen oportet, ut consyderetur, si palma iam recessit ad uentrem manus: tunc ponat infirmus dorsum manus suae super tabulam apud extensionem et reductionem: et si dislocatio est procedens ad dorsum manus, tunc sit positio manus eius intrinsece super tabulam, id est, interior pars manus eius super tabulam ponatur, ut cadat manus medici super ipsam eminentiam iuncturae.
Si ergo redit statim, bonum est: et si non, tunc stringe eam cum emplastro sedante apostema: et dimitte ipsum, neque iteres illud.
Nam si non tolerat, neque potes super reductionem eius, postquam praetereunt ei dies, uerumtamen iunctura remanet secundum tortuositatem suam: et non nocet infirmo aliquid, nisi quod mollificatur manus, et non potest stringere aliquid: tunc scias, quod nerui sunt abscissi, aut attriti.
Non est ergo ingenium in ea, nisi ut stringatur cum cauterio prope casum eius.
Et fortasse non confert illud aliquid.
Cum ergo non redit Almahassem, tunc pone super ipsum emplastrum, quod narrauimus.
Deinde stringatur, et dimittatur quinque diebus: postea soluatur et dimittatur, et exercitetur manus.
Si autem priuatur motus eius, et accidat in ea aliquid grauitatis: tunc leni eam cum aqua calefacta, et fricatione aliquotiens, donec leniatur.
