 Capitol .xvii.
De cauterizacio de fistula que es en le lacrimal de l’huel.
 Quan tu curas fistula am aquo que havem dit en las divisios de las malautias e no confereys la tua curacio, lahoras cove que tu cauterizas aquela segon aquesta manieyra: comanda al malaute que pause le cap sieu en le tieu se, e tengua le cap de lu alcun ministre entre las tieuas mas en tal manieyra que no sia maugut ni agitat am le sieu cap.
E aprop pausa coto enfus en album de huou o en mucellage de ptilli sobre le huel de lu.
E aprop igneys le cauteri del qual aquesta es la forma:
 le qual sia conquau, ayssi cum es forma de cana o de pena de voltor, de la una extremitat am la qual es fayta lo cauteri.
E si voys, sia penetrant entro a la autra extremitat.
E si vols sia sort ayssi cum tenta.
Mays empero aquel que es concau es milhor a la tieua obra.
E aprop prem la fistula si es uberta, e tra de lu sania et exsicca aquela.
E si no es uberta, lahoras obre aquela e extratz la poyredura de lu.
E aprop pausa sobre lu le cauteri le qual sia be ignit, e te am aquel la tieua ma un petit deves le cauteri del huel a la partida del nas, per so que no erre la tua ma o le malaute sia enquietat, e lahoras pausa le cauteri en le grays del huel e corrompas aquel.
E donc si al comensament del tieu cauteri perve entro al os, bo es; e sino, lahoras itera le cauteri una veguada o dos, si mestiers era; e layssa aquel ayssi per tres jorns, e aprop pausa sobre aquel coto am boder e enviro lu am enguent exsiccatiu entro que sia sanat.
Mays si eran passatz xi dias e no es sanat, lahoras pausa sobre lu medicina aguda corrosiva entro que l’os sia descubert e sia ras segon que conveneys en le sieu capitol.
 E es autra manieyra de cauteri de fistula la qual alscus primiers diysero: enten al loc de la fistula e fen aquela e aprop pausa en aquela fissura camaen subtil del qual es la forma de lu: E fon en aquela la quantitat de i unc de plom fundut; e te la tua ma am camaem am bona retencio, e no sia maugut le malaute per so que le plom fundut no pervengua al huel de aquel; e cove que pausas sobre le huel del malaute coto enfus en album de huou o en aygua, quar plom adhureys le loc de la fistula e sana aquela per sanacio meravilhora.
E si la fistula es sanada am aquo que havem dit del cauteri e de la curacio, bo es; e sino, lahoras es necessari aministrar trauc del nas e reduzir la fistula al cors del nas segon que vindra en son loc propri.
