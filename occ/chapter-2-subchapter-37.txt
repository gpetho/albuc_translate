 Capitol .xxxvii.
De inscizio de huvela quan es apostemada.
 Quan catarr deysen a la huvula, e es apostemada e es longa, lahoras ela es nompnada perpendicular; e si es en la partida dejos grossa e redonda, e lahoras ela es apelada buba.
Mays quan es curada am aquo que havem dit en la divisio, e no comfereys la tua curacio, e eyssament ja vezes que apostema caut ja es ostat de lu e es subtil, lahoras cove que tu inscidas aquela que es agreguadas redonda; e si es ad aquela longitut, e es sanguina, de fusca color o de negre, e no es a lu centiment, lahoras cove que tu temtes la inscizio de lu, quar en aquela es temor sobre le malaute.
 E quan tu vezes aquela segon la manieyra que yeu he dita de la sua blancor e longuesa, que tu fassas sezer le malaute e premas la lengua de lu am instrument del qual procesic la sua forma e aprop fica le onci en la nuva, e tira aquela en jos e inscideys aquela am un de dos instrumentz les quals e ditz en la inscizio de dos mellas.
E cove que no inscidas aquela sino aquo que es ajustat sobre le terme natural ses addicio, quar si tu inscides de lu mays, lediyras le sieu parlar.
E aprop la inscizio, usa de aquo le qual havem recomtat en la inscizio de dos mellas, e cura aquela entro que sia sanat.
 Mays si era le malaute espaventat per la inscizio de lu, cove que use de engen en la cauterizacio de lu ses temor, e la manieyra del cauteri en lu no es sino am aygua aguda, e es que tu pauses le cap del malaute en le tieu se, e aprop prem la lengua de lu am le instrument le qual havem dit, e aprop pren de l’aygua la qual havem dita en le capitol de cauterizacio, e comfeys am aquela caus viva, e pausa aquela no spessa ni subtil, e de aquela omple la concavitat de l’estrument del qual aquesta es la forma:
 Sia la extramitat de lu conquavitat en la qual sia pausada la medicina ayssi cum la conquavitat de culher de ray, e pausa le strument am la medicina sobre la vula, e·l malaute jagua sobre le sieu latz per so que corro saliva o musellage de la boca de aquel per la intrinscequa medicina, per so que no deyssenda de aquela deguna causa sobre le golayro de lu e que ledesca aquel.
E aprop te la tua ma am la medicina, e exprem aquela sobre la uvula per l’espazi de miega hora entro que vegas aquela esser denegrada e sedada per la mordicacio de la medicina.
E si vols, prengues coto e envolopes aquel sobre la extremitat del ray, e submergeys le coto en la medicina, e entrometas le ray am le coto en una canula de sobre entro que·l coto adheresca en aquela canula, e fay aquo tantas vetz entro que consiegues aquo que vols de la cauterizacio de la uva, e aprop leyssa aquela quar ela se seccara e cayra aprop tres dias o quatre.
E si indigeysses que iteras la medicina, itera aquela, e aprop la cauterizacio abstergeys en le circuit de la uva am coto enbegut en boder, e mondifica am aquel aquo que es en le circuit de lu de la medicina, e sia lavat am aygua frega, e sia curat deforo am embrocacio, e dedintz am guarguarismes entro que sia sanat.
E aquesta especia de curacio es pus salva que inscizio e pus long de temor.
 Alcunas veguadas es curada la uvuola am aquo que es pus subtil que cauteri e inscizio, quar es curat am subfumigacio en aquesta manieyra: recipe calament, ysop, origua, ruda, scicados arabic, camamilla, broyda e semblant ad aquels de las erbas, e ajusta totas aquelas causas, o alcunas de lor, en una ola, e sian submergidas am vi agre, e bulhan; e la ola sia be lutada am lut decentment, e sia en le mieg loc de la ola un trauc, sobre le qual sia pausat un instrument conquau de aram segon aquesta manieyra; sia fayt de argent o de aram.
 E sia entromesa la extremitat en la boca del malaute entro que la vapor poge a la uvula sobre la quanula, entro que la uvula sia mot ofuscada.
E aprop itera sobre aquela motas veguadas entro qu’es secca, e guarda te que no fassas aquesta curacio al comesament de l’aveniment de apostemas, quar trop ajustaria en le apostema, e no cove que tu fassas aquo, sino deves la declaracio de apostema de lu caut.
Mays si no es a tu present aquest instrument, lahoras pren una cana e compon en la extramitat de lu un clos de huou, per so que la boca del malaute sia comborida, quar le closc del huou prohibeys la vapor comburir la boca.
E aquesta curacio es bona am salut.
