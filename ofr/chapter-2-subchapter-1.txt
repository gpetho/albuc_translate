dou chief plein d’aigue
Saiches que ceste maladie vient mout de fois as enfans a l’enfanter, et quant li baille estraint trop fort le chief de l’enfant; et aucune fois vient ceu de cause reponue que on ne seit.
Et je ne vis onques ceste maladie fuers qu’en enfans, et a toz ces que j’ai veus se hastait li mors; et por ceu me semble qu’il me vaut mues lassier l’ovraige en teilz cures.
Et je vis I enfant de coi li chiés estoit plains d’aigue, et li chief engroissoit chescun jor tant qu’il ne lou pooit sostenir; et crut tant li moistor qu’il fut mors, et ceste moistor si est assemblee desoz l’os sus lou syphac, entre lou keur et l’os; et li ovraiges si est telz se li moistor est entre lou keur et l’os, et li apostemes est petis, que tu fendes emmi lou chief une fendure large; et soit ausi longe com II nous, tant que li mostor corre; et vez ci la forme dou spatumile:
Se li moistor est plus creue, et li aposteme soit plus grans, si fai II fendures en maniere d’une croix, selonc ceste forme:
Et se li moistor est desoz l’os, et li signes que tu vois les commissures dou chief overtes de chescune partie, et li aigue saut fuer quant tu la presses de ta main au dedens, et ceu ne t’est mie reponut: si covient que tu fendes enmi lou chief III fendures selonc ceste maniere:
Et aprés l’incision estrai la moistor toute fuers.
Aprés estraint les fendures de drapelz et de poudres, et i met vin et oile, et laisse ensi jusc’a cinquieme jor; puis le deslie, et cure la plaie par tentes et par oignemens, et laisse estraindre le chief egaument, et done mengier au malaide viande seche de poc de moistor tant que li membre soit confortez et sanez.
Et une autre maniere d’incision est que tu regardes ou apert li grandor de l’aposteme, et li assemblé de l’aigue; car aucune fois est elle devant; aucune fois derrier; aucune fois en destre; et aucune fois en senestre.
Taille donques lai ou li aposteme apert, et l’emplissement de l’aigue, et lou fent selonc ce que tu en as le pooir; et warde que tu ne coper l’artere; et veigne flun de sanc, si que li malaides muere dou decorrement de sanc et de l’evacuation de moistor.
