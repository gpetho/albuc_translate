de la brisure dou col
Aucune fois vient briseure as os dou col, et poc avient k’il ploie; et ausi a l’espinee dou dos.
Et quant ce avient a aucun, et tu vues savoir s’il sera sanez ou non, si pren warde se tu vois ses mains mollifiies et enflees et mortes, et ne les puet movoir ne estendre, et quant tu les poins d’une aguille, si ne lou sent. Saiches qu’il est mortelz em plusors dispositions, et s’il les muet et sent bien quant on les estraint et point, saiches que li jointure de l’os est sauve, et que li malaides iert curez, s’on i met cure.
Et se semblans chose vient a l’espinee dou dos, et tu vues savoir s’il iert sanez ou non, si pren warde se li piez sont amollis, et se li accident i sont qui sont em mains, et sus lou dos saut ventositeit et egestion sens volonteit; et quant on l’a sovineit sus son ventre, si saut egestion sens volonteit. Et quant il est sovinez sus son dos et il vuet asseller, si ne puet. Saiches qu’il est mortelz: si ne laboreir mie en sa cure.
Et se cist accident ne li vienent, si est li chose plus legiere.
Et li cure si est que tu rewardes s’il i a aposteme chaut, si met sus l’espinee oile roset ou oile de moieuf d’uef, tant qu’il soit apaisiez; puis met sus un des emplaustres confortans et sechans, et le lie d’un liien, et comande au malaide a reposer; et ne dorme mie sus celle partie ou il sent la dolor, tant k’il soit sanez.
Et se aucuns os se dessevre, si covient coper sus lou keur; et oste l’os, puis assemble les .ij. levres de la plaie, s’elle est grans, a une costure, puis le cure d’oignement enjanrant char, tant qu’il soit sanez; et se li chiés de l’os est brisiez, ki est apelez li «chiés de la kowe», se i boute ton pouchet de ta main senestre, et le met igal a l’autre main a ton pooir, puis met l’emplaustre et l’estele sus, se tu en a mestier; puis l’estraint, et s’il i a os desevreit, si fent sus, et l’oste, et cure la plaie tant qu’elle soit sanee.
