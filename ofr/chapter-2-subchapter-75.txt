de l’enfantement
Mestier est premier a la baile qu’elle conoisse la figure de l’enfantement natureil, et li signes si est quant tu vois la femme apresser aval, et desire odorer l’ar:
adonques se haste li enfes de fuer issir;
adonc saiches que cil enfantemens est selonc la figure natureil, et est li issue soz son chief, et li secondine avec lui;
et quant tu vois ces signes, si covient presser legierement son ventre, si que li enfes isse tost;
car quant il dessent sus son chief, si ist li secondine avec lui, et est mondee li marris de ses superfluitez par bone mundification;
et cist qui vient autrement ne vient mie naturelment.
Car il vient aucune fois sus ses piez, et vient fuer li cors ou li chiés, et les mains, ou il vient sus son ventre, ou sovin, et est convertis par aventure sor son col, et par autres figures malvaises;
si est mestier a la baile qu’elle soit saige et subtilz en ces choses, et se warse d’error et de decevement, et je vos mostrerai toutes les figures coment on li doit aidier.
Se li enfes vient sus son chief par issue natureil, et li femme enfante griement, et li vertus de li est foible, si la fai seoir sus une selle, ou les femmes la tienent;
et arose sa nature d’oile ou fenugreic soit cuit, et puis boute li baile entre ses dois le petit spatumile dont ci est li forme:
et fende la secondine, et cope a son ungle tant que li moistors qui est ens corre fuers;
et preint lou ventre de la femme tant que li enfes dessende, et s’il ne dessent, si covient clisterizer la femme de muscillaige de fenugrec avec oile de sisament;
puis la fai preindre et esternuer de condisi, et tien sa bouche et son neis une houre:
si istra maintenant l’enfes.
Et se les II mains issent fuer, si covient que tu les ramoinne legierement poc et poc;
et s’elles n’i puent entrer, si met la femme sus I siege, et li lieve les piés en haut;
puis deboute le siege sus terre, et teigne on la femme, qu’elle ne chiece au deboutement;
et se li mains n’i puet entrer, et li enfes muert, si li cope les mains au couteil qui est ci devant mis, et estrai l’enfant, et ramoine igalment.
de l’issue de l’enfant sus ses piés
Quant li enfes vient sus ses piez, si lou covient bouter en haut;
et puis le torne poc et poc, tant qu’il soit igalz;
puis preigne I des piez et l’estende poc et poc.
Cant il saut jusc’as cuixes, si la comande a preindre, et la fai esternuer de condisi;
si saut fuer, se Deus vuet.
Et s’il n’ist fuer si com nos avons dit, si le torne poc et poc, tant qu’il soit selonc la figure natureil.
Car adonques ist il legierement.
Et s’il ne vient fuer si com nos avons, dit si pren muscillaige de altee, et oile de sisament, et gomme fondue, et broie tout en I mortier;
et met sus la nature de la femme dedens et defuer cest oignement, puis la fai seoir en aigue tede jusque desoz les costelz;
et quant elle est moillifie desoz, se li fai I coliere de mirre, et li met desoz, et li laisse une houre;
puis la fai seoir sus I siege, puis la fai esternuer et estraint sa bouche et son neis, et li preint le ventre legierement, car li enfes saut maintenant.
de l’issue de l’enfant sus ses genous
Quant li enfes vient en ceste forme, si i mette li baile ses mains poc et poc;
puis soit sovinee sus son col, et li pendent li piez aval, et soit gisans sor I lit;
et plie ses mains poc et poc, et puis li preint les mains sus lou ventre, et li oste les cussins desoz, tant qu’elle soit appareillie aval;
et se li enfes ne saut, si pren ses piez et li muef forment, puis li muef lou ventre amont, puis i boute tes mains;
et ewe l’enfant poc et poc;
et comande a la femme qu’elle se preigne tant que li enfes isse.
de l’issue de l’enfant qui vient dou large une main pendant
I covient engignier a ramener la main:
s’on ne la puet ramener, si fai lever la femme, et aler;
s’elle ne puet aler, si la fai gesir sus I lit, et li deboute les jambes forment;
puis amenistre lou muscillaige que j’ai conteit;
et s’elle n’enfante, si la fai seoir sus I siege, puis estudie au rameneir la main;
et ewe l’enfant selonc la figure natureil, et la fai esternuer, et li comande qu’elle se preigne tant que li enfes isse fuer.
de l’issue de l’enfant sus son col, et ait espandues ses mains, et sa faice tornee devers lou dos sa mere
I covient que li baile teigne sa main, puis le torne poc et poc, et l’ewe legierement;
et quant il est igalz, si met sus la nature muscillaige de altee et oile, si com nos avons dit, puis li comande qu’elle se mueve poc et poc;
et quant tu avras ce fait, si la fai seoir sus I siege, et li comande k’elle se preigne;
et la fai esternuer.
de ceste meisme maniere a tout la secondine
Quant il vient fuer en ceste maniere a tout la secondine, si cope la secondine a ton ungle, tant que li moistors soit vuidie;
et se li enfes pent sus sa faice et sus son col, si la cope des la boude, qu’elle ne soit retenue, et muere li enfes;
puis boute l’enfant dedens, tant que tu l’aies mis si com il covient, et comande a la femme qu’elle se preigne aucune fois:
adonques si istra legierement.
de l’issue des gemelz
Saiches que gemeil naissent maintes fois, et aucune fois en naissent III ou IIII;
et ceu n’est mie estrainge chose, et poc avient.
Dui sont estrainge chose, et ne vivent mie, se poc nom;
je sai ceu, qu’il soient multipliiet, et sont desevrez par lou syfac qui les devise, qui est liiez a la boude;
et aucune fois issent ausi naturelment com uns tous sous, si com nos avons dit.
Et s’il issent griement, si la cure si com nos avons dit, et soit li baile subtilz, et faice tost et legierement ceu qu’elle fait;
et faice ensi com il vaut mues a salut.
de plusors enfans
Aucune fois sont formez en la marris I ou II ou III ou IIII ou V ou VI ou VII, ou plusors jusc’a XV, et sont tout formeit en forme d’enfant par le mesurement dou saige glorious, et couvient que li baile saiche tout ceu, car par aventure semblans chose li avient;
si faice selonc ceu qu’il covient.
