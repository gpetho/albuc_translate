 Capitol .xii.
De elevacio de pels pungentz en le huel am agula quan le pel es dur.
 Quan son pels no-naturals, durs e aspres e pungentz les huels, lahoras la operacio en lu es que tu prenguas agula subtil e pauses en aquela fiel de ceda subtil e leon, e aprop que tu ajustes las extremitatz de lu e nozes quascu en manieyra mot subtil.
E sia la longitut dels fiels de quantitat de una palma.
E aprop tu compon2 autre fiel subtil dejos lu en breu, e nuza las extremitatz de aquel si tu·t vols.
E aprop pause le malaute le sieu cap en le tieu se, e sia prop del solelh per que la tua obra sia declarada, quar es operacio subtil e menuda.
E aprop intromet la agulha en la razit del pel ajustat la qual ha necessitat de engen, e fay aquela penetrar en la palpebra festinantment entro que extraguas aquela desus le pel natural.
E aprop tire le pel entro desus e intromet aquel en alixati, e sian les pels un o dos o tres e no mays.
E aprop tira la tua ma am aquel entro que·l pel sia fora-gitat am alixolati en la palpebra am le pel natural.
Mays si es atirat alixalati e non es gitat le pel, atiraras alixati a las partidas dejos am le fiel le qual tu has compost am aquela, entro qu’en sia gitat alixalati del trau sobira.
E vegas aquela am la visio del huel, quar lahoras tu gitaras alixati e lo fiel, e grotan quascu e clautz le huel, e laysse le claus per dos dias o tres, entro que·l pel adheresca al sieu loc e nasque sobre aquel bona carn.
E si es mays breu le pel, lahoras tu ajusta un pel lonc dels pels naturals, e es elevat am aquel, o que·l leysses entro que sia alonguat aprop alcu spazi, e lehoras tu eleva aquel.
