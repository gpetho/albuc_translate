 Capitol .lvi.
De albater le qual accideys en le prepucii en le cap de la vergua e de corropcio e negror e adherencia del prepucii del cap de la vergua.
 Motas veguadas accideys aquest albater en la vergua e es eminencia de carn laga.
E de aquela una es maligna e autra es no-maligna.
No-maligna, cove que suspendas am unci subtil e abscindas aquela entro que aquela mondes tota; e aprop pausa sobre aquela coto submirgit en enguent egipciac; e aprop aquel, cura le am enguent diafinicon entro que sia sanat.
E si albater es maligna, de lega color, lahoras cove que tu aministres cauteri aprop la inscizio de lu e la razio de lu.
Mays si albater es en le prepuci del cap de la vergua no-circumcis, e la una partida de albater es dedintz le prepucii e l’autra partida es defora, lahoras cove que tu ostes albater le qual es dedintz al comensament entro que es consolidat; e lahora tu cura aquel deforo, quar quan tu curas aquel ensemps le prepuci, no es asegurat que no sia trinquat.
E ja eysamen accideys en les genetius e en le prepuci negror e corruccio, adonc cove que tu conquavas tot aquo que ja es denigrat e que ja se vol corrompre o que ja es corrumput; e aprop lineys sobre aquel aprop aquo am mel, le qual es contusit am farina de scorsa de milgrana e de errs trissatz e crivellatz.
E aprop cura aquel am l’autra curacio entro que sia sana.
Mays si endeve flux de sanc, lahoras aministra cauteri lunar segon aquesta forma:
 quar cauteri juvatiu es a dos disposicios ensemps, so es a flux de sanc e a la plagua quan es corrumpuda.
E si le cap de la vergua es corrodut e es destruit tot en la hora, lahoras cove que tu intrometas en lo meat del prepucii una canula de plom per so que le malaute urina per aquela.
 En la adherencia del prepucii am le cap de la vergua (et aquesta adherencia no accideys sino en aquel del qual le prepucii es sa, e sobre lu no es exhigida circumcizio; e quan accideys adherencia per plagua o per apostema) cove que excorjas am spatum obtus entro que sia dissolvut le liament e sia deliurat le cap de la vergua de tota partida.
E si es dificil desirnir aquelas exquisidament, lahoras cove que tu excorjes am spatum alcuna causa del cap de la vergua e del prepucii, e aysso es quar le prepucii, quan es subtil, fort leu es perforat per la sua subtilitat leugierament.
E aprop separa entre·l prepucii e·l cap de la vergua am dra7 de li subtil, le qual ja es mulhat en l’aygua frega per que no adherescan autra veguada.
E aprop sia curat am vi stiptic entro que sia consolidat.
