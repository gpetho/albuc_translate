de la brisure de l’os dou poignil
Quant li os de la nature la femme est brisiez, si la fai seoir enlargie, puis l’encline a la partie dou dos, et soit tenue par derrier; puis emplisse li baile la nature de couton, et en i mette ausi gros com .i. sto; puis deboute la femme, et lieve lou dos poc et poc, et adonques saut li coton, tant qu’il vient a l’entree de la nature, et revient li os avec lou sto; et quant elle vuet pissier, si oste lou coton, et quant elle a pissiet, se li remette, et ensi faice .vij. jors ou entor: si sera restoree li brisure, et se tu vues, pren une vessie de berbis, et lie au pertus une cainne, et boute toute la vessie en la nature; puis soffle en la cainne forment, tant que li vessie soit enflee dedens: la nature si revenra li brisure; puis soit emplie de coton, et le laisse ensi aucuns jors, tant qu’il soit sanez.
Et quant li os dou poignil de l’ome est brisiez, ou de la femme, si le restoure ensi com nos avons dit en l’os de la hainche; et ne sont mie occultees ces briseures prochienes a celui qui i met son estude et son us, et entent mon livre. Car li brisure li signifie em plusors dispositions la droite voie de la restauration: enten le donques.
En la verge, quant elle est brisie, pren une gorge d’oie et i boute la verge; puis envoloupe drapelz entor, et le laisse .iij. jors ou enqui entor, et il sera sanez hastanment.
