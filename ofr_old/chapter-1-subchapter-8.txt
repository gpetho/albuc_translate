de litargie
A cest maladie covient doner au malaide yeres grans et pilules mondifians le cerveil; aprés reis lou chief dou malaide tout, et li met sus l’occipite l’emplaustre de sinapi qui est escrit ou traitier des emplastres; et c’est li maniere dou cautere: si lou fai si com j’ai dit.
S’il est sanez ensi, boin est; et s’il ne l’est, se li fai .iij. cauteres des emmi le chief en dessendant jusc’a col, et ait d’espaice entre chescun cautere .i. doi de gros; et le cure si com les autres, et se tu i vues ajoster, et li malaides est soffrans, se li fai .i. cautere en mileu; et se mestiers est, .ij. autres sus les .ij. cornes, et le cure tant qu’il soit sanez; et soit li cauteres qui est apelez «olivare», si com j’ai devant dit.
