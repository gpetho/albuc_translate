de la char sor le neis
Aucune fois naissent ou neis chars ajostees diverses, de coi il i a aucunes qui semblent scorpions a mout de piez; et si i a de telz ou il ait char enchancree de fuxe color, et si a char souef de bone color.
En celle donques de ces chars qui est souef, et ne mie enchancree, covient que tu faices seoir lou malaide entre tes mains encontre lou soleil; et oevre ses narines, et giete l’oncine a celles chars, et les trai fuers; pues cope ceu que tu em pues sostenir au spatumile subtil agut d’une part, tant que tu saiches que celle char est toute ostee.
Et s’il en remaint aucune chose c’on ne puisse coper, si l’ovrez a tout I des estrumens subtil legierement, si qu’il n’i demoure rien; et se sans te sormonte, ou aposteme chaus, si lou secort si com il covient; et se c’est apostemes malignes, si te haste et lou cauterize tant que li sans soit estainchiez et soient ostees toutes les chars, puis giete ou neis aisil et aigue ou vin.
Se li neis oevre, et moistors en vient jusc’a palais, saiches qu’il est sanez; et se moistors ne perce si com il covient, saiches qu’il i a char nee en l’os desus, a coi li estrumens ne vient mie por taillier: adonques covient il que tu i boutes I fil de lin un poc gros, et soit noez de mains nous, et ait entre chescun nout d’espaice I doit ou moins; et mette li malaides lou chiés dou fil en son neif a som pooir, et traie en odorant tant qu’il viegne par lou neif dedens la bouche; et maintes fois font ensi li enfant as escoles, et c’est legiere chose a celui qui le vuet faire; puis tien le chief qui vient par lou neif a une main, et l’autre chief qui vient par la bouche a l’autre main, et saiche l’un aprés l’autre en soiant as nous qui sont ou fil.
Fai ceu tant que tu saiches que li nout ont corrompue celle char, puis trai lou filz, essue le sanc, et moille lou fil en oignement egiptien, et le remet derechief au neis si com devant; fai ceu III jors ou plus, tant que li oignemens corrode tout ceu qui est demorez de char; et puis met ou neis une caine de plonc aucuns jors tant qu’il soit sanez, et s’il a mestier de medicines sechans, si en use; et c’est li forme de l’estrument por purgier lou chief, a coi on distille les oiles et les medicines ou neis:
Et soit d’argent ou d’arain, semblant a une lampe overte, si com une cainne, et li conduis ausi; et se tu vues, si fai une cainne close, et soit li estrumens plains por espurgier lou chief; et ait I mainche au chief por lou tenir quant on chaufe l’oile ou aucune liquor.
