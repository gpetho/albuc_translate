Â¶ De retatione Dentium cum filis auri.
Caput XXXIII.
Quando accidit Dentibus anterioribus concussio et commotio a percussione, aut casu: et non potest infirmus stringere super illud quod comedit ut non cadat: et curasti eos cum medicinis stipticis, et non ualuit curatio: tunc ingenium in eis est, ut stringantur cum filo auri: quoniam argentum fit uiride, et putrefit post dies: sed aurum nunquam mutatur.
Et sit filum medium in subtilitate et grossicie secundum quantitatem quod capiat inter Dentes.
Et forma quidem retationis est, ut accipias filum, et intromittas duplum eius inter duos dentes sanos: deinde texeas cum duabus extremitatibus fili inter dentes motos, siue unus sit, aut plures, donec peruenias cum tela usque ad dentem sanum alterius partis.
Deinde itera texturam usque ad partem a qua incaepisti: et stringe manum tuam cum subtilitate et sapientia, donec non remoueatur prorsus: et sit constrictio tua qua stringis filum, apud radices dentium, ut non euadat.
Deinde incide extremitates fili superfluentes cum forficibus: et aggrega utrumque, et conuerte eas cum gesti: et occulta ipsas inter dentem sanum et dentem motum, ut non laedat linguam: deinde dimittatur ita strictum dum remanet.
Si autem soluitur, aut inciditur, stringe eos cum filo alio, et stabit cum eo taliter tempore toto.
Et haec est forma Dentium, et figura retationis duorum dentium sanorum, et duorum dentium motorum, sicut uides.
Et quandoque fit, ut redeat dens unus, aut duo post casum urriusque in locis suis, et retentur sicut narrauimus, et remaneant: et non facit illud nisi artifex, prudens, et expertus.
Et quandoque aptatur aliquod ex ossibus uaccinis: et fit ex eo sicut forma dentis, et ponitur in loco, ex quo munitur dens et stringitur, sicut diximus: et remanet, et seruitur cum eo tempore longo.
