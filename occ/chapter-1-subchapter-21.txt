 Capitol .xxi.
De cauterisacio de dolor de dent.
 Quan dolor de dent es per fregiditat, o en lu es freg o verm, o no comfereys la curacio am medicina, lahoras cauteri en aquela es segon dos manieyras: o cauteri am boder de vacas, o cauteri am foc.
Cauteri am boder es que tu prenguas boder de vacas e bulhas aquel en culhe de ferr , e aprop pren coto e envolopa le sobre la extremitat de la tenta, e aprop enmergeys aquel am boder bulhit, e pausa aquel sobre la dent dolorosa festinantment entro que sia enfregidat.
E aprop itera aquela alcunas veguadas entro que la vertut del foc pervengua a la razit de la dentz.
E si voys, submergeys lana o coto en le boder desus dit, e pausa aquel sobre la dent dolent, e pausa sobre aquel ferr ignit entro que·l ferr pervengua al preon de la conquavitat de la dent.
 Mays empero la cauterizacio am foc es que tu atendas a la quannula de eram o de ferr, e sia en le cor de lu alcuna grocesa e la acuitat del foc no pervengua a la boca del malaute.
E aprop igneys le cauteri la forma del qual vindra, e pausa aquel sobre la dent e te la tua ma entro que·l cauteri sia enfregidat; e fay aquo alcunas veguadas quar la dolor sira remauguda o en aquel dia o en l’autre dia.
E cove que per empressio de aquel cauteri que·l malaute umpla la sieua boca de bon boder e tengua aquel per una hora e aprop scupa le; e aquesta es la forma del cauteri.
E cauteriza am qual que tu voys extremittat segon que a tu es possible.
 E aquesta es la forma de la cannula:
