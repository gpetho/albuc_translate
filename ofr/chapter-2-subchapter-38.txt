Maintes fois s’aert a la gorge os ou espinee de poisson, ou aucune chose; si covient donc que tu traies ceu que tu pues veoir, et li presse la lengue au soleil a tout l’estrument, si que tu voies mues la chose; et ceu que ne t’apert mie et est reponus en la gorge, covient que tu faices vomir le malaide ainsois que li viande soit cuite en l’estomac; par aventure si istra li chose aerse par le vomissement; ou li malaides englutisse une piece d’esponge, ou une piece de navel, ou une racine de laitue, ou I morceil de pain sec; et lie a l’esponge I fil, et puis la transglutisse; et quant elle venra au leu, si s’aerdra, et puis trairas fuer; et s’elle ne vient fuer de ceu que nos avons dit, si pren I estrument de plonc selonc ceste forme:
Et soit li estrumens corbés au chief si qu’il puist plus legierement entrer en la gorge, et ait le chief en haut leveit; et warde que tu ne touchier l’epiglote, que li tous ne li viegne, ne ne bouter mie l’os dedens; et mues vaut que li malaides i boute l’estrument, por ceu qu’il seit mues ou li chose est aerse; si la boute aval, ou il la traie fuer a tout l’estrument igalment, tant qu’elle soit fuer.
