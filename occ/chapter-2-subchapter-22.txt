 Capitol .xxii.
De curacio de alconati.
 Aquesta malautia que es apelada alconati no es sino sania la qual es ajustada en le huel semblant a aygua dessendent e no es aquela.
 Mays la manieyra del obrar en ela es que fasses le malaute sezer sobre la sela aparelada e dreyta, e aprop pren le cap sieu en las tuas mas de doas partz e mau aquel entro que veias la sania pervenir a las partidas dejos, e aprop sia siccada e no descenda, e sia ostat le lum, eÂ·l malaute veia las causas ayssi cum vezia.
E si no descendra en jos, sapias que es aygua.
Mays si no es preparat le descendement a la sania am aquo que havem dit, lahoras fay le malaute sezer entre las tuas mas e aprop pren spatum subtil e fen am aquel sobre le pannicol cernent un petit deves la continuacio de la conjunctiva am la tunica cornea en la corona (entro al loc vuet), entro que sia fora-getada la sania.
Donc cum es fora-getada, lahoras tu distilla en le huel aygua cauda en la qual has mesclat mel o aygua en la qual ja has bulit fenugrec e mel.
E aprop sia curat am las autras causas entro que sia sanat.
