 De curacio de zuchem e fistula.
 Sapias que tota plagua e apostema quan se envilheseys e se Antiqua, e es fayt ulcus, e no es consolidat e geta braç tot temps e no es abscindit, lahoras, en qualque membre sia, universalment es nompnada fistula e nos la apelam aquela azukem.
E fistula segon veritat es nodacio feutrada, dura, blanqua am la qual no es dolor e a la qual es conquavitat ayssi cum es conquavitat de pena de ausel; e per aysso nompnat aquela alcus rizatz, id est pena.
E es en alcus homes humida, la qual geta brac; e fort leu la humiditat es abscidida en alcunas horas.
E alcunas veguadas aquesta humiditat es mota, e es pauca, e es grossa, e es subtil.
E yeu ja he denant dit en la divisio, lahoras cum yeu diyssi las plaguas, que tot ulcus que no es sanat ni no es en lu nuda carn, no es aquo sino per una de ix causas: de las quals la una es o per pauquesa de sanc en le cos; o per malicia de lu; o quar entre lu e las labias es carn dura prohibent nativitat de carn; o quar es de mota legesa; o quar aquel ulcus en si meteys es poyrit e la materia que es a lu tramesa es de mala qualitat; o quar la medicina es enconvenient en la curacio de lu; o quan corrupcio catz en la regio, e es pestilencia; o per proprietat de regio ayssi cum endeve a Saragossa , en la qual es fayta difficil degestio de las malautias, e es tardada en aquela sanacio de apostema per natura; o quar en lu es os un, o motz osses.
Ja e mostrat totas aquelas causas, e·ls senhals de aquelas e la curacio de lor am medicinas en la divisio.
E cove assi que yeu fassa a tu saber la curacio de fistula la qual es fayta per via de operacio am ma.
 E sapias que fistula accideys en totz les membres del cos; quar de aquelas son fistulas que perveno a las venas grantz e arterias, o als nervis, o al ciphac, o al budel, o a la vesica, o ad alcuna de las costas, o ad alcu dels spondils del dos, o ad alcuna de las juncturas compostas per composicio ayssi quo de la ma e del pe; e de aquelas so que dan a lu propinquitat del membre principal e de semblantz.
E donc aquela de aquestas fistulas que es segon aquesta manieyra es de las malautias de dificil sanacio, e no recep curacio, e occupacio am aquela es trebalh e ignorancia.
E si es de las fistulas alcuna la profunditat de la qual no perve ad aquestz locs que e dit, e esperas e confizas en la curacio de lu, e vols pervenir a cognicio de lu, lahoras pren tenta de eram o de ferr, e si la fistula va segon rectetut, e perquireys aquela am lu.
Mays si la fistula es tortuissitat, lahoras investigua aquela am tenta de plom subtil, quar plom am la levitat del sieu cors es alleujat e curvat deves la tortuositat.
E si la fistula es havent motz horrificis, no es a tu possible que signifiques sobre lu am tenta.
Adonc cristeriza le orrifici per sos orrificis, quar la humiditat per la qual clisterizas aquela va deves las autras orrificis e corr de lor.
E aprop inquier exquisitament, segon qual manieyra a tu es possible que conoguas si aqui has os o nervi, e es la conquavitat de la fistula longinqua o propdana, o es una fistula a la qual so motz orrificis e esta sobre aquo tot am la suma de la tua fortaleza, am la tua enterroguacio, am la qual enterroguas le malaute, e la invencio de la dolor deves la tua compressio am la ma sobre le loc, e semblantz de las significacios e de las causas accidentz al apostema.
E cum tu auras stat sobre totas aquelas causas am stacio veraya, lahoras ve a la curacio segon confidencia: e es que tu consideras lahoras si es fistula apparent propinqua o en loc sal, longinqua de junctura, o de nervi, o de arteria, o de vena, o de un dels locs les quals yeu a tu e ditz.
Lahoras tu secca la fistula segon que denant es dit de la naracio de lu, e osta aquo que es en aquela filtracio e de carns corrumpudas, e aquo que es nascut en le orrifici de la carn, o de theil e de semblantz, e cura aquela entro que sia sanada.
Mays si la fistula es de longinqua profunditat, e es segon rectetut, lahoras cove que inscidas aquela en le preon atant quant a tu sira possible, e aprop mondifica aquela de totas las suas carns corrompudas; e aprop administra calguas envolopadas en medicinas acutas, e intromet aquelas entro a la conquavitat de la fistula, la qual has conprenduda am ferr.
E fay aquo am aquela alcunas veguadas entro que la medicina acuta corroda tot aquo que es romas en la conquavitat de la fistula de la corrupcio.
E aprop restaura aquela am enguentz les quals engendran carn sana entro que sia sanada.
Mays si no es sanada per aquo, lahoras tu cauteriza aquela segon que havem recomtat.
 Mays si la causa de fistula es os e es deves tu certificat aquo, lahoras tu inquireys aquela e secca aquela segon que havem recomtat, si tu no prohibeys alcuna causa de vena o de nervi o de membre principal ayssi cum havem dit.
Mays si le os es a tu descubert e es en lu alcuna corrupcio e negror, lahoras tu ratz aquel entro que la corrupcio sia hostada tota; e aprop cura aquel am aquo que lu encarne entro que sia sanat.
E si no es sana e gieta brac ayssi cum fazia, lahoras sapias que tu no est pervengut a la eradicacio tota de la corrupcio; e adonc tu descuebre sobre lu segondanament e exquisitament fay la razio de lu e la mundificacio de lu am la deriera fortalasa tieua, e aprop restaura aquel.
E donc si es sanat, bo es; e sino, lahoras sapias que aquela corrupcio es en la profunditat longinqua del cors, la qual no ha conseguida, e adonc a tu en aquel no es engen sino laysar aquela.
E si le os corromput es petit, o es a tu possible atirar aquel, lahora tu le atira am forceps subtils las quals conveno ad aquo.
E si so motz osses, lahoras exquisitament fay la extraccio de totz aquels, e de aquels no laysses denguna causa am la tua fortaleza.
Mays si a tu fa contrarietat alcuna causa de las humiditatz, e en lor inscizio no ha temor ni error, lahoras inscideys aquelas liaments o carns si so aqui, e deliura les osses.
Mays si a tu no es preparacio de ostar les osses de la tua hora, lahoras pausa sobre la plagua aquo que poyresca la plagua aquela, e layssa aquela entro que aquo es al enviro de aquels osses de carns e de liamentz, e guarda la plagua que no sia consolidada, e sia constrengida la seccio la qual tu has inscidida en la tua operacio.
Habantz, si temes, pausa sobre lu coto submers en sopre trissat am oli, o coto submers en anguent egipciac, o en alcu dels enguentz vertz, quar quan poyriran aquelas liaments, e les osses son de lor seperatz la ablacio, e de aquels atraccio es alleujada.
 Mays si es un gran os ayssi cum le os de camba o de coyssa o semblantz ad aquels, e aquo que de lu es corromput es la facia de lu tant solament, lahoras ratz aquela am resio tant solament derriera entro que sia ostada aquela negror e corrupcio, e aprop restaura la plagua.
Mays si aquo que de lu es corrumpyt es gran partida, e la corrupcio ja ha conseguida la medulla del os, lahoras es causa necessaria cerrar aquel e aquel tot inscidir entro al loc on es pervenguda la corrupcio, e lahoras cura aquel entro que sia consolidada.
 E yeu recomti a tu aquo que endevenc ad un home en la sua coyssa per que pausez aquela a eyssempli e adjutori sobre la tua operacio.
Foc un home jove per etat entorn xxx ans, al qual accideys dolor en la sua cueyssa, e de las partidas dedintz mauguda es sobre la materia dedintz le cors entro que la materia es pervenguda a la cueyssa, e es materia de apostema am gran apostema, e no foc a lu causa extrinseca.
E adonc foc extendut le temps am aquela per la error dels metges entro que l’apostema es hubert, e acorrero de lu materias motas, e la sua curacio foc aprop pausada entro que la camba foc fistulada, e faytz son en lu motz orrificis les quals totz getavan poyredura e las humiditatz del cos.
E adonc le curec multitut de metges entorn dos ans, e no foc en aquels savia ma en la art, entro que yeu fu appelat.
E vi la camba de lu e las materias que corrian de lu aquels orrificis per gran cors; e ja le cos de aquel home era tot stabozit e la color de lu era citrina.
E adonc yeu intromesi la tenta ad un de aquels orrificis e pervenguec la tenta al os.
E aprop yeu e perscrutat tostz les orrificis e trobegui aquels pervenir a lor de totas partidas de la camba.
E adonc yeu me coytegui e inscidegui sobre un dels orrificis aquels entro que descrobegui una partida del os, e atrobegui aquel corromput, e ja era terros e corrumput e denigrat; e era ja corrumpuda una partida de la camba entro que havia penetrat entro a la mezola.
E adon yeu serregui aquo que a mi era discubert e preparat del os descubert.
E yeu cujegui que no fos en le os sino aquela corrupcio la qual abscidigui e serregui, e yeu ja havia derraziguada.
E aprop pausegui la restauracio de la plagua am medicina consolidativas per lonc temps, e no es consolidada.
E aprop yeu iteregui e descubregui sobre le os segondament sobre le descubriment primier, e atrobegui continua corrupcio am le os.
E serregui aquo que a mi apares de aquela corrupcio, e aprop yeu fo perforsat fayre la curacio de lu e restauracio, e no es restaurat.
E adonc yeu descubri sobre lu autra veguada e no cessegui inscidir le os petit a petit particuladament e perforsa la restauracio de lu, e no es restaurat entro que inscidigui entorn un palm de lu, e aquel extraxi am la medula sua, e aprop restauregui aquel am medicinas, e es consolidat leugierament e sanat.
E no es necessaria iteracio en la operacio de lu e seccio de lu sino per la disposicio de la freulesa de lu e per la paucitat de la tollerancia de lu e paor de lu de mort, quar a lu accidia en totas horas per superfluitat de evacuacio sincopi mala.
E donc sanat es per sanacio entiera, e nada es en loc de os carn dura; e es fayta bona la disposicio de lu en le sieu cors e retornec la vertut de lu; e es conversat en las suas disposicios e no fec a lu contrarietat en ambulacio ni nocument en denguna causa.
 Mays si es os eminent en loc del cors ja trauquat, lahoras cove que tu secces aquel segon aquesta manieyra: e es que tu prenguas liament e strenh aquel en la extremitat de aquel os eminent, e comanda ad alcu que extenda aquel en sus; e pausa aquel liament de lana pus gros del primier liament; e aprop lia aquel sobre la carn que es dejos le os, e exten la extramitat de lu per que atires la carn a las partidas dejos, e tu descuebras la carn sobre le loc le qual voles serrar per que la serra no leda la carn.
E pausa fust o taula dejos le os decentment, quar quan tu fas aquo no es prohibida la serra que no secce la carn corrumpuda.
E cove que sia la serradura sobre le loc corrumput petit a petit, quar si es en la concavitat del os corrupcio e no appar en la sua apparicio al sentiment, e forssa a serratura de lu autra veguada.
E si le os es corrumput e no-eminent, abantz es la una partida continuada am la autra, e la corrupcio es al mieg loc o en partida de lu, lahoras tu descuebre la carn de totas partz tota; e aprop pausa fust dejos, e aprop serra aquel de la primiera partida la on es la corrupcio entro que sia continuada la serratura del autra partida.
E sia la serradura segon le loc de la corrupcio un petit, segon que havem dit.
 E si la corrupcio es en la junctura, inscideys aquela junctura corrumpuda, e serra le os la on es continuat del autra part.
E si de la corrupcio es en la continuacio de doas juncturas, lahoras no es en lu razio sino engen.
E si la corrupcio es en le pecte de la ma o del pe, es mot dificil; empero cove que tu inquieras la corrupcio en qual manieyra appareys a tu, e que abradas aquela, e mondes aquela segon quascuna disposicio la qual es a tu possibla, e am cascum engen sia rectificat a tu, quan no fa a tu contrarietat vena o nervi.
 E sapias qual es inscididors e las serras a inscidir aquestz osses son motz segon le situament dels osses, e la preparacio de aquels, e la grosseza de aquels, e la subtilitat e la grandeza e la parvitat de aquels, e la duricia e la lor raritat; per que cove que tu prepares a tota specia de operacio estrument convenient ad aquela opperacio.
E sapias que aquela operacio significa a tu sobre la specia del strument del qual indigeysses; quan am tu es gran studi e lonc e conoyssensa de las manieyras de aquesta art, e testimoni de manieyras de malautias, quar lahoras ja tu las avias per tu meteys aquo que es convenient a lu dels sturmentz a tota malautia.
E yeu so a tu formant en la fi de aquest capitol le nombre dels instrumentz les quals pausaras cum eyssimples am les quals proceziras a la tua prohibicio la qual experimentaras sobre las autras.
 Forma de serra:
 Forma de autra serra:
 Forma de autra serra:
 Forma de autra serra gran:
 Forma de ray:
 Sia le cap de aquest ray segon la forma de cap de clau stellat, e les puntz de lu sian segon la forma dels puntz alstefegi.
E no conveneys sino que am aquel sian confricadatz les caps de las juncturas quan so corrumpudas, o es la boca gran ampla.
 Forma de razori major dels autres:
 Forma de razori menor:
 Forma de razori lat:
 Forma de serra autra decentment fayta: sia fayt arc de lu pus sobira e la acuitat de lu de ferr, e le membre de lu de boys punhal descentment fayt.
Forma de lu:
 Forma de razori en la qual ha concavitat:
 Forma de razori autra subtil:
 Forma de autra razori de curvada extremitat:
 Forma de rasori petit semblant a tenta:
 Forma de incisori am le qual so inscidit les osses:
 Forma de inscisori autra minor:
 Forma de un autra inscissori; aquest semblant a ray, e la extremitat de lu es cum serra, e es exhibit en motz locs en la razio dels osses:
 Forma de ray lo qual conveneys a rasio de aquel que es perforat dels osses:
 E la extremitat de lu es triangulada e de aguda extremitat.
E es fayt de ferr de India , e semblantment cove que totas las causas que havem ditas de rasoris e de inscissoris e de serras.
