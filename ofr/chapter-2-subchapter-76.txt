de l’enfant mort
Quant tu cures la femme de l’enfant mort ou ventre, si com j’ai dit en la division, et il ne vient fuers, et tu es constrains d’ovraige de mains; si covient que tu saiches se li femme est de saine vertut, et n’ait accident ou elle ait paor de mort; si covient que li femme soit sovinee sus son dos, et soit ses chiés enclins aval, et les jambes levees; et li ministre la teigne de II pars, ou elle soit liie au lit si qu’elle ne soit traite au dessendement de l’enfant; puis frotez la bouche de la marris d’oiles moistes avec muscillaige de altee et de fenugrec et semence de lin, puis oigne li baile ses mains de ces oiles et de ces muscillaiges; puis les boute en la marris legierement, puis quiere I leu ou elle boute les oncines que soient covenaubles a ceu, et pren warde se li enfes est apparilliez qu’il dessende sus son chief; si fiche les oncines en ses eulz ou en son col ou en sa bouche ou en som palais ou desoz la barbe ou en la forcele ou pres des costez, et se li dessendemens est sus piez, se li fiche ou poignil et as costes moienes; et covient qu’il teigne l’oncine a sa main destre, et mette la corbeure entre ses dois de la senestre main, et li boute a tout sa main legierement, et fiche l’oncine en aucun de ces leus que nos avons dit, tant qu’il viegne a la chose vuide; et c’est li forme de l’oncine:
puis fiche encontre I autre oncine, ou le tier se tu en as mestier, si que li estractions soit igalz; et puis l’estent igalment en movant d’une part et d’autre, por mues issir, et soit li oncines dentez por mues tenir, si com ci est li forme:
Et s’il en demoure une partie, si oigne li baile aucuns de ses dois d’oile, et les boute en celle partie, et traie l’autre partie; et s’il en i demoure point, si met cest oncine ou plus haut leu, et fai ceu tant qu’il s’en isse tout fuers.
Et se l’une mains vient devant l’autre, et il ne puet ramener por l’estreignement, si covient que tu envoloupes sus I drapeil, tant qu’il isse tote; puis la cope en la jointure de la plante ou au coute, et ensi covient que tu faices en l’autre main, et as II piés.
Et se li chiés de l’enfant est gros et il est estrois en l’issue, ou il ait ou chief aigue assemblee, si covient que tu boute le spatumile espinous entre tes dois, et fent le chief et estrai l’aigue; ou tu la ront a l’estrument qui est apelez «almidach», de coi li forme vient avec les estrumens ou chapistre qui est aprés cestui; et ensi meisme faice se li enfes a grant chief naturelment; et puis traie fuer les osses as tenailles, et se li chiés saut fuer et il estraint a la forcele, si soit fendus, tant que li moistors qui est ou pis issue fuer; et s’elle ne puet issir, si le cope par pieces au mues que tu pues; et s’il est enflez au ventre ou desoz les costez, si covient que tu lou perces tant que li moistors corre.
Et se li enfes est sus ses piez, si est li attraction legiere, et li adrecemens a la bouche de la marris est legier.
Et s’il est estrois au ventre ou au pis, si couvient que tu l’estraies a I drapeil envoloupeit sus la main; et fent le ventre ou le pis, tant que li moistors qui i est corre; et se li autre membre sont osteit, et li chiez demoure, si boute li baile sa main em parfont de la marris, et le traie jusc’a la bouche de la marris; puis i boute I oncine ou II, et le trai fuer; et se li bouche de la marris est retrecie por aposteme chaut qui i est venus, si n’i covient mie travillier, ains covient amenistrer choses moistes et grasses; et li amenistre emplaustres, et siece en aigue mollifians et amoistans.
Et se li enfes est sus son costeit, et tu le pues mettre igal, si amenistre ceu que nos avons dit en l’enfant vif; et s’on nen ait pooir, si lou trai fuer par pieces, et n’i laissier rien de la secondine.
Et quant tu avras ce fait, se li amenistre ceu que nos avons dit ens apostemes chaus que vienent en la marris; et se decorremens de sanc vient, si soit mise en aigue restraignant, et li amenistre autres cures.
Et je vis une femme en cui ventre uns enfes avoit esteit mors, puis consut I autre sus celui, et refut mors li autres.
Aprés lonc tens li vint uns apostemes en la boude, et enfla tant qu’il ovrit, et comensa a grant porreture.
je fui apelez a la cure, et i pensai lonc tens, et ne pot soder li plaie.
Je mis sus emplaustre de fort attraction, et en issit uns os, et aprés aucuns jors uns autres.
Je me mervillai mout, por ceu c’ou ventre n’a point d’os.
Si pensai que c’estoit des os d’un enfant mort.
Je quis la plaie, et en traï mains os, tant que li femme fut em millor point; et vesquit li femme lonc tens ensi, et issoit adés un poc de bowe dou leu; et je n’ai recordeit cest chapistre fuer que por ceu que, quant li maistres trueve une estrainge chose, qu’il i saiche mettre aide.
