¶ De modo cauterizandi Palpebram cum pili inuersantur pungentes oculum.
Caput XVII.
Cauterium in eo est secundum duos modos: aut cauterium cum igne: aut cauterium cum medicina comburente.
In cauterio autem cum igne, praecipe infirmo ante illud, ut dimittat pilos suos, si est ex illis qui mundant eos, donec prolongentur et aequentur.
Si autem pungunt eum apud ortum suum: tunc constringe oculos eius cum uitta, ut non moueantur, donec nascantur.
Cum ergo nascuntur et aequantur, tunc pone caput infirmi in sinu tuo: deinde signa super Palpebram oculorum eius cum encaustro, signo quod sit secundum figuram folii myrti: et sit principium signi prope pilos.
Deinde pone cotum imbibitum in albumine oui: aut in mucilagine psilii super oculum.
Deinde igni cauterium, cuius forma est haec.
Deinde cauteriza super figuram, quam signasti paulatim in uicibus multis, donec comburatur superficies cutis, quae est sicut figura folii myrti, totam apparentem proprie.
Et signum sanitatis operis tui est: ut si uideas Palpebram oculi iam contrahi, et pilos eleuari apud puncturam oculi.
Eleua ergo manum tuam tunc: et dimitte ipsum tribus diebus.
Deinde pone super ipsum Cotum cum butyro, donec eradicetur eschara.
Deinde cura ipsum cum unguento, donec sanetur.
Quod si redeat aliquod ex pilis post horam, et mollificetur palpebra: tunc itera Cauterium super illum locum, sicut fecisti in primis.
Si autem pili sunt in inferiori: tunc cauteriza ipsam, donec eleuetur ad locum suum naturalem: et aequetur ut non pungant pili oculum.
¶ De modo cauterizandi cum medicina comburente in eodem casu.
Caput XVIII.
Est ut praecipias infirmo, ut dimittat pilos, donec prolongentur et aequentur.
Fac ex charta de panno formam folii myrti.
Deinde accipe ex sapone cognito, et ex calce non imbibita ex unoquoque pondus uncia I aut quasi illud: deinde tere ea simul contritione bona, et fac illud cum festinatione, ut non infrigidetur.
Deinde ex pande ex eo super chartam quam fecisti sicut formam folii myrti, et pone ipsum super palpebram oculi unius, aut duorum.
Et pone sub oculo cotum imbibitum in albumine oui: et caput infirmi sit in sinu tuo.
Et pone digitum tuum indicem super medicinam, et preme ipsum parumper.
Et tu moueas ipsum quotiens sentit infirmus mordicationem medicinae: quoniam inuenit eius mordicatio sicut ignis.
Dum ergo perseuerat hoc quod ipse inuenit mordicatio, tunc dimitte medicinam, et moue ipsam cum digito tuo.
Cum ergo quiescit mordicatio, tunc remoue medicinam, et ablue oculum cum aqua.
Et considera tunc, si uides palpebram eleuari, sicut eleuatur apud contractionem cum igne, aut cum incisione, est bene: et si non, tunc itera super ipsam ex medicina super locum, in quo non imprimit medicina, et non denigrat, donec aequetur operatio tua, et contrahatur oculus.
Deinde pone super ipsum Cotum cum butyro, donec eradicetur cutis adustionis.
Deinde cura ipsum cum unguento diaphinicon, aut alio, donec sanetur.
Et necesse est tibi apud operationem, ut custodias ultima custodia, ne in oculum cadat aliquid ex medicina.
Quod si mollificatur palpebra post dies, et pugnat ex capillis aliquid in oculo, tunc itera medicinam super illum locum, qui mollificatur ex palpebra proprie, sicut fecisti in primis.
Deinde cura ipsum, donec sanetur.
Et haec est forma folii myrti.
Et scias, quod oculi hominum diuersificantur in magnitudine, et paruitate.
Ergo secundum illud sit consideratio tua: et non occultatur uia rectitudinis illi, cui est studium de hac arte.
