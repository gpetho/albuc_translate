Des vers qui naissent entre cuir et char
Ceste maladie est apelee en nostre terre «maladie de buef», por ceu qu’elle avient maintes fois as bués,
et est un petis vers qui naist entre cuir et char, et va par tout le cors montant et dessendant,
et le sent om bien a l’aler de membre en membre, tant qu’il desront le cuir ou il vait, et saut fuer;
et est enjanrez de porriture d’aucunes humors, si com vienent vers et serpens et lumbris et ascarides ou ventre;
et doute on de son malice, car quant il va par le cors, et il monte au chief, et il vient a l’oil,
par aventure rentre, et destruit l’oil; et ceu avient maintes fois.
Quant tu le vues curer et traire, si ne puet on fuers que quant il vait:
si covient donques que tu lies le leu desus et desoz d’un fort liien bien estroitement,
puis cope sus et le trai fuer, et se li vers est em parfont en la char, et tu ne le trueves,
si le cauterize de feu sus, tant qu’il muire;
et li plus grans nuisemens que il fait, si est qu’il corront l’oil, si com nos avons dit;
et se tu le vois venir ou chief pres de l’oil, si estraint desoz lui le sorcil forment, puis cope sus, et le trai fuer;
et covient user le malaide de mundifiement de cors de medicines solutives por les males humors porries,
et se warse de viandes enjanrans porriture.
