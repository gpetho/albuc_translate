Â¶ De restauratione fracturae ossium, quando est cum uulnere.
Caput XX.
Conuenit ei cui accidit fractura cum uulnere, praecipue si est magnum, sicut os coxae, aut adiutorii, aut simile illi, ut properes, et phlebotomes ipsum statim: si attestantur tibi conditiones phlebotomiae, sicut praemisimus.
Quod si uulnus effluit sanguinem, tunc oportet, ut properes ad abscisionem eius, ita ut puluerizes super ipsum zegi tritum: si non est tibi praesens aliud.
Deinde incipe restaurare fracturam in illo eodem die: et non postponas illud, si non accidit apostema.
Si uero accidit apostema calidum, tunc dimitte restaurationem eius usque ad diem nonum, donec sedetur apostema.
Et non appropinques ei in die tertio, et quarto omnino, nam tu faceres ei accidere accidentia mala.
Si autem os fractum est eminens super cutem detectum: tunc oportet, ut coneris reducere ipsum, et aequare ipsum manibus tuis cum facilitate et extensione parua.
Si autem non praeparatur extensio eius, et ipsius aequatio manibus tuis: tunc reduc ipsum cum isto instrumento.
Et est instrumentum quod fit ex ferro, cuius longitudo est quantitas septem digitorum, aut octo: et eius latitudo est secundum quantitatem uulneris.
Et propter illud necesse est medico, ut accipiat ex eis tria, aut quatuor secundum quantitatem qua indiget ad illud ex curatione in omni specie fracturae.
Et sit rotundum: et sit in eo grossitudo parua, ut non duplicetur apud compressionem super ipsum in hora operationis: et sit acutae extremitatis, cui sit margo in extremitatibus suis.
Et sit superius eius ad grossitudinem ex medietate eius usque ad inferiora.
Et haec est forma eius.
Oportet in Hac Operatione, ut ponatur extremitas eius acuta curuata super extremitatem ossis eminentis: et impelle ipsum cum eo uice una, donec quando redit os et aequatur quadam aequatione.
Conare ergo aequare extremitates fracturae adinuicem.
Quod si extremitates eius fracta est subtilis, et non accipit eam instrumentum accaeptione bona, tunc opotet, ut incidas extremitatem illius ossis, donec instrumentum potestatem habeat eius.
Si uero non potes reducere eos cum eo quod narrauimus omnino, tunc incide ipsum cum eo quod conuenit ei ex Incisoriis quae diximus: aut serra ipsum cum una serrarum quocunque modo possibile est tibi.
Deinde rade illud quod remanet in osse ex asperitate et corticibus minutis.
Cum ergo reducitur os, et inuenit infirmus post reductionem eius dolorem uehementem laedentem, tunc scias, quod os non rediit ad locum suum naturalem.
Fac ergo illud.
Nam tu confers infirmo iuuamentum magnum, cum completur restauratio tua quam facis ossi.
Tunc submerge pannum in uino stiptico, nigro.
Et proprie si est in aestate.
Et non ponas super uulnus caerotum, neque aliquid in quo sit oleum: ut non faciat accidere in ipso putredinem et corruptionem.
Deinde administra astellas in hora complementi tui a restauratione ossis.
Et dimitte uulnus detectum: ita, ut incidas cum forficibus foramen in inuolutionibus secundum quantitatem uulneris.
Et caue omni cautela, ne stringas uulnus cum fractura.
Multotiens enim fecerunt istud stolidi medici: et fecerunt accidere super infirmos suos aut mortem, aut corrosionem, aut zuchem, id est, saniem.
Et sit strictura tua mollis, lenis, diuersa stricturae fracturarum reliquarum.
Quod si uulnus est malum, aut est uulnus magnum, et times super ipsum quaedam accidentia mala quae narrauimus, et inuenis dolorem in loco suspensum: tunc non oportet, ut ponas super ipsum astellas.
Et fac eis inuolutiones ex pannis duris in loco astellarum, et stringe ipsum cum eis.
Cum autem est post diem unum, aut dies duos, et uides uulnus iam incipere, ut in eo generetur pus: tunc aufer desuper ipsum pannum quem posuisti super ipsum cum uino.
Deinde administra licinia, et unguenta cum quibus de consuetudine nostra est, ut medicemur uulnera: sicut unguentum tetrapharmacon, et similia illi.
Et conuenit tibi, ut soluas ligamentum.
Et considera uulnus in omni die mane et uespere, donec consolidetur, et sanetur.
Et oportet, ut praeparetur membrum taliter, ut currat ex eo pus ad inferiora cum facilitate.
Quod si praetereunt uulneri dies multi, et non consolidatur, neque abscinditur pus ab eo: tunc scias, quod illic sunt satagie ossis parua.
Quare oportet, ut inquiras uulnus cum tenta.
Quot uero ex illis alsatagie sunt separata, remoue ea, et extrahe ipsa.
Et quae ex eis sunt non separata, et pungunt membrum, et faciunt accidere dolorem, conare incidere ea, et auferre ea omni modo quo possibile est tibi illud.
Quod si accidat uulneri zuchen, aut ekileten, id est, estiomenus, aut species alia corruptionis et putrefactionis: tunc oportet, ut opponas unicuique ex eis cum eo quod conuenit ei ex curatione, cuius praecessit narratio in capitulo suo.
Et ex eo in quo oportet ut stet sermo meus, et cui facias praesentem mentem tuam quando frangitur os, et eminet super membrum, sicut os coxae, et adiutorii, et similia eis ex membris magnis, est, ut non praesumas attractionem eius, multotiens enim accidit ex illo mors, imo dimitte ipsum, donec putrefiat.
Fortasse enim cadet per se post uiginti dies, aut triginta.
Tunc ergo cura uulnus, si uidetur tibi: et sinon, dimitte ipsum.
