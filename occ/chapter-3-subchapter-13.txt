 Capitol .xiii.
De restauracio de fractura de la pinche de la ma e dels ditz.
 Sapias que a la pinche de la ma e als nuzes dels ditz tart endeve fractura, e no accideys a lor sino atricio motas veguadas.
E quan accideys a la ma fractura o atrissio, lahoras cove que·l malaute segua cayrat e denant lu lies cezent segon equalitat, e aprop pausa la ma de lu sobre aquela extenduda.
E aprop le ministre extenda les osses trencatz e·l metge engualhe aquels entro que sian congongitz am bona congoncio.
E lahoras cove que pause emplastre e estopa, si no accideys apostema caut; e aprop pausa stela desus segon la quantitat del loc, e tu ja has envolopada aquela en drap de li.
Mays si la trincadura es en las partidas dedintz deves le ventre de la palma, e lahoras fay semblant de spera de drap, e comanda al malaute que strenha aquela am la sua palma trincada; aprop sia strenguda am drap lonc.
E sia la stelha de cuer am drap en le qual sia levitat, per so que le cuer sia aplicat a la palma; e strenh aquela segon que cove.
Mays si la fractura es a las partidas defora, lahoras cove que pauses desus stela e autre estela de la partida dejos en la palma, per so que la ma sia uberta e dreyta; e aprop pausa la strictura, ayssi cum es revolvuda la ma a la rateta entre les ditz am liamentz.
 E si accideys fractura a alcu dels nozes dels ditz, lahoras si es le dit pous, sia engualat segon que cove e aprop sia strenhut am la palma e si·t voles, pausa a lu astela petita dreyta per so que sia elevada la fractura e no sia mauguda.
Mays si la fractura es en les autres ditz, ayssi cum en aquel del mieg loc, o en le indic, o en le auricular, o en le anular, lahoras sia engualhat e liat am le dit sa le qual siec aquel; o sian totz liatz segon continuacio, e es milhor; o pausa sobre aquel stela petita, ayssi cum havem dit en le pous.
E considera, en la tua restauracio, e aprop aquela, la disposicio de apostema caut e oppose — am la tieua operacio — am aquo que cove quan accideys alcuna causa de aquelas, segon que es iterada la narracio de lu.
