 Capitol .xvii.
De la fractura del talo e dels osses del pe e dels ditz.
 Al talo no accideys fractura de tot; mays als osses del pe accideys fractura alcunas veguadas; e als ditz del pe pauc accideys fractura, e no accideys a lor sino atricio en las mes de disposicio.
E si als osses del pe endeve fractura e vezes aquels osses esser elevatz sobre si entre lor, lahoras le malaute pause le sieu pe sobre la terra preparat ayssi cum anant.
E aprop pausa la un pe sobre aquo que es elevat de aquels osses, e aprop calca aquels, e prem, e engualha aquels entro que torno en los locs.
E aprop pausa emplastre e stopa desus, e pausa dejos le ventre del pe una petita taula a la qual sian dos caps plas.
E aprop strenh aquela am le pe am strectura descent, pus que tu has envolopada aquela am draps e am autres causes de las quals indigeys.
E cum a lu passan tres dias o quatre, lahoras tu deslia le liament, quar tu atrobaras les osses engualatz, o sian trincatz o sian dislocatz, e la operacio en aquels es ayssi co coneysses.
 Mays si alcus ditz son trincatz, lahoras restaura aquels, e enguala aquels ayssi cum yeu e recomtat a tu en la restauracio dels ditz de la ma.
E aprop pausa al dit trincat stela segon la longitut del dit, e sia pus lada de lu un pauc; e aprop dejos le pe aquesta taula la qual e a tu recomtada, e strenh aquela am strictura decent.
Mays si aquo que es trincat dels osses so dos o tres o mays, lahoras tu pausa sobre quascun dit astela de la sua quantitat envolopada en drap leon, e strenh la taula en le pus bas del pe, e sia stant sobre la un dels caps de la taula foro le ventre del pe per que la tengua am bona retencio.
E es convenient a tu que no oblides que no consideres totas las causas las quals que e ditas a tu en las autras fracturas dels accidentz que havem dit; e opausa te a tot accident am aquo que cove.
