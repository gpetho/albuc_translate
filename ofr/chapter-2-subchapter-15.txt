dou soudement de la papiere
Quant ceste soudure avient a mains homes en teil maniere que li papiere desus est sodee avec le blanc de l’oil, et ne puet movoir ne faire ses ovraiges naturez, si covient donques que tu i boutes la pointe d’un raseur desoz la papiere, et la lieve en haut; et l’estent as pinceures, tant que tu copes ceu qui est aert au spatumile subtil, qui ne soit mie trop agus ne trop trenchans, si que li malaides ne puisse soffrir que li spatumile trop agus ne blecent l’oil; et soit ton incision, dont tu escorche celle assemblee, legierement, si que li papiere reviegne selonc sa forme natureil; et est sanee toute celle assemblee, et font aucune fois en l’oil aigue salee, et le leve d’aigue douce, et de coliere; puis met entre la papiere et l’oil une tente de lin, et met sus l’oil laine moillie en abun d’uef; et aprés le tier jor use dou coliere et des choses soudans tant qu’il soit sanez.
