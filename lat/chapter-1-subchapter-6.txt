Â¶ De modo cauterizandi in Tortura.
Caput VII.
Tortura quae curatur cum cauterizatione, non est nisi ex speciebus, quae accidunt ex phlegmate, secundum quod diximus in diuisionibus aegritudinum.
Et deuita cauterizationem speciei, quae accidit ex exiccatione, et spasmo nerui.
Quando curas hanc speciem torturae cum hyeris, et caputpurgiis, et gargarismis, et non confert curatio tua, tunc oportet ut cauterizes infirmum tribus Cauteriis: uno apud radicem auris, et secundo parum inferius a timpore suo, et tertio apud coniunctionem duorum labiorum.
Et pone Cauterium tuum ex contrario partis infirmae.
Quoniam mollificatio non accidit, nisi in parte quae apparet sana.
Et forma cauterizationis est, ut cauterizes ipsum Cauterio in directo extremitatis auris superioris sub cornu capitis parum: et alio in timpore: cuius longitudo sit secundum longitudinem pollicis.
Et depone manum tuam cum cauterio, donec comburatur quantitas medietatis spissitudinis cutis.
Et haec est forma Cauterii, et est species ex cultellari, cuius forma praemissa est: uerumtamen non est subtilior ea parum, sicut uides: et oportet ut sit cultellus in eo superfluae grossitudinis parum.
Deinde cura loca, cum eo quod praecessit: donec sanetur.
