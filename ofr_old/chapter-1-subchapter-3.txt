dou cautere dou chief
Quant en une partie dou chief vient dolor sodaine, et est estendue li maladie jusc’a l’oil, et li chiés est espurgiez par medicines mondifians, et on a fait les autres cures que j’ai dit en la division des maladies, et tout ceu ne profite mie: adonques li fai cauteres selonc II manieres, c’est a savoir de medicine ague et de feir.
Li cauteres de medicine ague si est que tu preignes une doce d’alz, et oste l’escorce et le recope I poc as II chiés, et puis fent la temple ou li dolor tient en teil maniere que tu puisses reponre la doce d’alz desoz le cuir; et quant elle sera reponuee si le lie et l’estraint bien et le laisse ensi XII houres; et puis le deslie et trait fuers la doce d’ail, et laisse la plaie ensi II jors ou III; puis met sus cotun plongiet en burre tant que porreture en isse.
Aprés le cure d’oignement tant qu’il soit sanez; et se tu vues si fai ceu d’aucunes medicines comburans que j’ai escrites ou dozime traitier des medicines comburans.
Li cautere de fer si est selonc ceste meniere.
Chaufe le cautere de coi ci est li forme:
Et est apelez «clos» por ceu que li chief est fait a la forme d’un clo ou il ait I poc de corbeure, et em mileu a une petite apparance; et le met sor le leu dolorous, et tien ta main et trestorne le feir un poc legierement, tant que li moitiez de l’espés dou keur soit arse; et lieve ta main que li artere n’arde, que est defuers, et decorre habundance de sanc.
Aprés met coton en awe de seil, et met sor le leu par III jors; puis i met coton moilliet em burre, et puis cure le leu d’oignement tant qu’il soit sanez; et se tu vuelz cauterize ceste emigraine avec le cautere qui est apelez «cultellare», a tout la pointe, et te garde de coper l’artere en ceste emigraine qui n’est mie anciaine.
