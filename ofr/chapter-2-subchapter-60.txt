de la piere
Nos avons jai dit en la division les manieres de piere, et l’estraction ensamble medicines; et ai dit la difference entre la piere enjanree as rains, et toz les signes, et en queil piere on doit ovrer de taille; et en la vessie, et en la verge; et je le vos dirai apertement et briément.
Je dis que li piere qui est enjanree en la vessie si avient plus sovent as enfans, et c’est signe que li aigue saut de la vessie semblans a aigue en sa subtiliteit; et i apert harene, et graite li malaides sa verge, et li pent maintes fois, et puis enroidist; et a mout de ces saut li fondemens; et est legiere li sanation des enfans jusqu’il ont IIII ans, et est mout grief en viellars, et est as jones moiene, a ces qui sont entre jonesce et viellece; et est li cure plus legiere de ces qui ont la piere grans, que de ces qui l’ont petite.
Et quant nos venons a la cure, si couvient premier mundifier le malaide per clistere, por traire tout le fiens qui est as intestines.
Car il encombre aucune fois a querir la piere.
Puis prenez le malaide par les piez, et lou deboutez et movez au desoz, si que li piere dessende au parfont de la vessie, et saille aucune fois dou leu haut; puis le fai seoir entre tes mains appareilliet, et ses mains soient desoz ses cuisses, si que li vessie soit toute declinans aval; puis la quier et la touche dedens; se tu sens la piere en l’espaice, si te haste maintenant de taillier sus la piere.
Et s’elle ne chiet au touchier dou tout, si moille ton doi indice d’oile de la main senestre, se li malaides est enfes, ou ton doi moien, se li malaides est jovencelz acomplis; et le boute en son fondement, et quier la piere, et quant tu la sens a ton doi, si l’amoine au col de la vessie; puis presse sus a ton doi, et la boute au defuer lai ou tu vues taillier.
Et comande au ministre qu’il presse la vessie a sa main, et li comande qu’il estende a sa main destre les coions en haut, et a sa main senestre oste le cuir qui est desoz les coions en la partie ou on fait la taille; puis i boute le spatumile copant, de coi ce est li forme:
Et fent entre ceu qui est entre les coions et le fondement, ne mie em mileu mais au costeit de la naige senestre; et soit drois sus la piere, et tes dois soit adés ou fondement, et soit li taille dou traver si qu’ele soit large par defuer, et dedens estroite, selonc la quantiteit de la piere, ne mie trop grans; par aventure la presse si li dois qui est ou fondement, qu’elle saut fuer sens travail; et saiches qu’il i a teil piere ou il a angles, et marges: si est griés a issir; et si a teil qui est souez, semblans a une glant, et reonde, dont li issue est legiere.
A celi donques ou il a angles et marge, fai la taille plus grant; et s’elle ne saut, si covient que tu estraignes sus as tenailles qui sont ausi com une lime au chief, por mues estraindre la piere si qu’elle n’eschaipe; ou tu boute desoz li I estrument subtil corbé au chief; et se tu ne la pues engignier ensi, si eslarge I poc lou pertus, et se li sans decort, si l’estrainche de vitriole; et s’il i a plus d’une piere, si boute premier la plus grant au col de la vessie, puis cope sus, puis le trai fuer, et les petites aprés s’il en i a plusors.
Et s’elle est mout grans, si la covient soier, et faire plus grant plaie.
Car II choses avienent au malaide: ou il muert, ou li urine vient adés par lai que li leus ne puet souder; mais toutevoie t’efforce dou traire, ou dou debrisier as tenailles, tant que tu la traies par pieces; et quant tu as acomplit ton oevre, si emple la plaie d’encens et d’aloe et de sanc de dragon, et l’estraint, et met par sus I drapeil moilliet en oile et en vin, ou en oile et en aigue rose et aigue froide, por apaisier l’aposteme chaut; puis resovine le malaide sus son col, et ne desliier lou lien jusc’au tier jor.
Et quant tu le desliies, si arose mout bien lou leu d’oile et d’aigue, puis le cure d’oignement dyafinicon et d’oignement basilicon, tant qu’il soit sanez.
Et se apostemes chaus vient en la plaie et corrosions, et congelemens de sanc en la vessie, et soit par ceu retenue li urine, qui est conue en teil maniere que sans saut avec l’urine: boutes donques ton doi en la plaie, et estrai celui sanc, car s’il i remaint, si corront la vessie, et la porrit; puis leve la plaie d’aigue et d’aisil et de seil, et li aide en toutes les manieres que tu seis, tant qu’il soit sanez; et covient que toutes les oures que tu le cures, que tu li lie les II cuisses, et assemble les medicines sus le leu.
Et se li piere est petite, et ele est ou conduit de la verge, et fichie ens, et li urine ne puet issir; si le cure de ceu que je dis ainsois, que tu lou tailles maintes fois, est on escusez de la taille per ceste cure.
Je ai ja ce proveit ensi.
Pren I foret de fer selonc ceste forme et soit a III angles fichiees en I tison:
puis pren I fil et lou lie entor la verge desoz la piere, si qu’ele ne puist venir arrier en la vessie; puis boute le foret en la verge legierement, tant qu’il viegne a la piere; et torne le foret a ta main en la piere poc et poc, tant que tu puisses percier la piere d’autre part; si venra tantost li urine, puis presse ta main sus ceu qui est demorez de la piere qui est dedens la verge.
Si est tantost brisie, et saut fuer avec l’urine, et est garis li malaides; et se tu ne pues ce faire por aucune chose qui le deffent, si lie I fil desoz la piere et I autre desus, puis fent la verge endroit la piere entre les II liiens, puis l’estrai fuer, et deslie lou liien, et mundifie lou sanc congeleit qui est en la plaie; et le cure tant qu’il soit sanez.
