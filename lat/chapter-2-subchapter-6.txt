Â¶ De cura eius quod cadit in Aurem.
Caput VI.
Omne Quod in Aurem cadit, est una quatuor specierum: aut lapis mineralis, aut simile lapidi, sicut ferrum, et uitrum: aut est ex planta, sicut est cicer, et fabae: aut est res fluxibilis, sicut aqua, et acetum, et eis similia: aut aliquod animal.
Quando ergo cadit in aurem lapis, aut genus lapidis ex eis quae non adduntur, neque crescunt in aure, expone Aurem soli: si ergo uides lapidem, tunc distilla in Aurem aliquid ex oleo uiolato, aut sisamino.
Deinde administra extractionem eius, et fac sternutare cum condisi, et opila nares apud aduentum sternutationis, postquam tu ponis in circumitu auris frusta ex pannis, aut lana, et extendis aurem ad superiora.
Multotiens enim egreditur cum hac cura.
Si autem non egreditur, tunc administra extractionem eius cum Gesti, id est, Pizigarolis subtilibus: cuius forma est haec.
Si ergo egreditur cum gesti, est bonum.
Et si non, tunc administra extractionem eius cum uncino caeco subtili paucae duplicationis.
Si ergo non egreditur per illud, tunc fac cannulam ex aere, et intromitte extremitatem cannulae in foramen auris multum, et opila quod est in circumitu cannulae cum caera mollificata cum oleo, ut non sit uento uia nisi cannulae: deinde extrahe cum uento tuo attractione forti.
Multotiens enim egreditur cum eo quod narrauimus.
Si autem non egreditur hoc modo: tunc accipe ex helkalimbat, aut ex uisco, id est, gluten praeparato, cum quo capiuntur aues, rem modicam: et pone ipsum in extremitate radii postquam tu inuoluis super eam cotum decenter positum: deinde intromitte ipsum in foramen auris cum facilitate, postquam tu exiccas aurem ab humiditate.
Si ergo non egreditur cum omnibus quae narrauimus, tunc propera ad scindendum, antequam accidat apostema calidum, aut spasmus.
Et modus fissurae est, ut phlebotomes infirmum in primis in cephalica: et extrahe ei ex sanguine secundum mensuram uirtutis eius.
Deinde fac sedere infirmum inter manus tuas, et conuerte aurem eius ad superiora, et finde fissuram paruam in radice auris apud adipem eius in loco depresso ipsi: et sit fissura lunaris figurae, donec peruenias ad lapidem: deinde aufer eum cum eo, quod est tibi possibile ex instrumentis.
Deinde sue fissuram ab hora tua cum uelocitate, et cura ipsam, donec sanetur.
Quod si res cadens in aurem est ex uno granorum, quae crescunt, et inflantur: tunc administra extractionem eius.
Si autem non obedit tibi ad exitum, tunc accipe spatumile tenue, subtile, secundum hanc formam.
Et administra cum eo abscisionem illius speciei ex granis, quae cadunt in aurem, et non facias illud, quando tu cogitas, quod illud granum iam humectatum est per uaporem auris, donec ponis ipsum frusta multa: deinde extrahe ea cum uncinis, aut cum gesti subtili, aut cum suctione, sicut diximus, nam extractio eius alleuiatur.
In aqua autem quae ingreditur in aurem, oportet ut utatur infirmus sternutatione cum condisi in primis: et iam impleuit aurem suam cum aliquanto cotto ueteri: et est iacens super illam aurem, in qua est aqua.
Si ergo egreditur per illud, est bonum.
Et si non: tunc accipe lapides multos, secundum longitudinem digiti, tenues, lenes, et calefac eos cum igne parumper, et intromittat infirmus ex eis unum in foramen auris suae: et saliat super pedem suum unum ex illa parte, et percutiat cum lapide alio super lapidem qui est in aure.
Non ergo cesset facere illud cum lapide et lapide, donec egrediatur tota aqua.
Et iam egreditur aqua ita, ut accipias ex parpyro, aut ex iunco unum, et intromittas extremitatem eius unam in aurem: et accendas extremitatem alteram cum igne, donec comburatur plurimum eius.
Deinde itera iuncum alium, et fac illud multotiens, donec egrediatur tota aqua: et extrahe ipsam cum cannula secundum quod praemissum est in lapide.
In extractione autem animalis intrantis in eam, si est parui corporis, ut pulex, et ei simile, cura ipsum sicut dixi in diuisione.
Sed si est corporis magni, quod appareat sensui: tunc administra extractionem eius cum gesti, et uncinis: et res eius est facilior omnibus, quae tenentur in aure.
In extractione autem uermis generati in aure, quando curas eum cum eo quod diximus in diuisione, et in tractatu distilationum, et non confert curatio tua: tunc oportet ut aspicias aurem in sole.
Si ergo apparet illic aliquid ex uermibus, tunc extrahe illud cum gesti, aut cum uncinis subtilibus.
Si autem non apparet illic aliquid, tunc accipe cannulam, cuius haec est forma, stricta inferius, ampla superius: et intromitte extremitatem subtilem in aurem secundum quantitatem quod tolerat eam infirmus: deinde suge cum ea suctione forti.
Fac illud multotiens, donec egrediantur omnes uermes.
Si autem non obediunt tibi ad exitum, tunc opila circumitum cannulae cum caera, sicut dixi in lapide.
Quod si non egrediuntur cum eo quod diximus: tunc administra distillationes quas iam experti sunt antiqui in interfectione uermium: et inuenies illud in tractatu distillationum.
Et sit effusio tua qua effundis olea et medicinas in aurem cum hoc instrumento, cuius forma depicta est hic.
Sicut uides fac ipsum ex argento, aut aere, inferius strictum, in quo sit foramen paruum, amplum superius.
Sit ergo ut impellens quod est in concauitate cannulae, sit ex aere decenter factum.
Et si uis, accipe radium, et inuolue in extremitate eius cottum inuolutione decenti: deinde proiice oleum, aut succum, aut quod uis ex istis medicinis in cannulam: et ipsa sit in aure: deinde intromitte radium cum cotto desuper, et exprime ipsum manu tua compressione temperata, donec impellatur oleum in concauitate auditus, et sentiat ipsum infirmus interius: et illud quod infunditur in aurem, sit iam calefactum cum igne parumper: et caue ne sit res quae distillatur in eam frigida ualde: medicinae enim non tolerant illud.
