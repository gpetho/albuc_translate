 Capitol .xlvii.
De cauterizacio de lepra.
 Les lebros alcunas veguadas am cauteri per mot gran juvament, e magerment si la specia de lepra que es fayta per putrefaccio de flacma e de melencolia.
E donc cum tu vols cauterizar aquel, considera si la lepra es comussan e as aquela curada am aquo que havem dit en la divisio e no deysen, ni esta, e temes sobre le malaute que la corrupcio comprehenda tot le cors de lu e tota la compleccio de lu, lahoras cauteriza aquel sobre le cap am v cauteris: am un en le mieg loc del cap, e am le segon pus dejos de lu, eves le front a la fi dels cabels; e amdos sobre dos corns; e am un detras, sobre la nuca o servitz.
E ultima la tua ma am le cauteri un pauc entro que emprema en le os una petita empressio, e de lu sian deslocadas las scorsas, per so que la expiracio de grossas vapors sia alleujada de lu; e cauteriza sobre la melsa segon que es precesit.
 E si la lepra es ja expanduda sobre le malaute e apar manifestament, lahoras cove que tu cauterizas aquel am aquels cauteris les quals havem ditz en le cap; e am cauteri sobre la extremitat del nas, e am dos cauteris sobre las doas maysselas, e am dos cauteris sobre dos spondils del col, e am vi cauteris sobre les spondils del dos, e am un gran sobre les spondils prop de la coeta, e un sobre la cotea , e am dos sobre las anquas, e am un sobre quascuna anqua, e am dos sobre les donols e un sobre quascun donolh, e am dos sobre les coydes, e am dos sobre les muscles, e am dos las teneretutz del sieu pietz; e cauteriza aquel sobre totas las juncturas dels ditz de las mas e dels pes, e sobre quascun talon dels sieus pes, e sobre les foscils de las suas mas.
E guarda te dels nervis les quals so sobre le talo que no comburas aquels.
E alcunas veguadas es cauterizat am un cauteri sobre le os del pentenilh e am autre sobre la boca del stomac, e autre sobre le fietge.
E sapias que quant mays ajustas cauteris, tant es mays juvatiu e mays conferent; e sapias que le malaute no ha en le cauteri dolor, ayssi cum han les sas, per so quar le cors de lu ja es stupefayt.
E cove que les cauteris sian grans o paucs segon les membres e las juncturas segon que es precedit de las specias dels ferramentz.
E aprop cura le cauteri am farina de errs coyta am mel e am lâ€™autra curacio entro que sia sanat.
