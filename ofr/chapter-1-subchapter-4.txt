de emigraine
Quant tu cures emigraine si com nos avons devant dit en divisions des maladies, et ne profite mie, et vois que li cauteres devant dis de la medicine et dou fer ne li soffit mie, adonques covient il que tu eschaufes le cautere qui est apelez «cultellare» tant qu’il soit blans;
et seigne ainsois sor le leu doillant une ligne de demi doi de lonc, et oste ta main une fois, et l’estrain que tu ne coper l’artere et que ne viegnes jusc’a l’os;
et te warde de la mandibule que muet quant on menjut, et li ners n’ait regart que la muet et que spasmus ne veigne a malaide, et te warde de decorrement de sanc de l’artere quant elle sera copee, ou copement ait grant paour et meismement a celui que ne s’i conoit, et qui n’est estudians et esprovez;
et laisse l’uevre em mi voie;
mais je vos dirai coment on restainche sanc quant li artere est copee, et je vos mostrerai a leu ou il afiert en cest livre.
Et se tu vois que cist cauteres ne soffise mie a la maladie, et li malaides est soffrans, cauterize le enmi le chief ausi com nos avons dit, et cure la plaie tant qu’elle soit sanee;
et se tu vues, aministre le cautere que nos avons dit ou chapistre de l’estraction de l’artere, avec le cautere qui ait II coutelz;
et est cist cauteres millors de celui et plus aidans.
