Â¶ De restauratione fracturae Spondilium dorsi et colli.
Caput X.
Ossibus quidem colli quandoque aduenit fractura, et raro accidit eis attritio: et similiter Spondilibus dorsi etiam.
Cum ergo accidit illud alicui, et uis scire, an sanetur, an non sanetur: tunc confidera.
Nam si uides manus eius iam mollificatas, et stupefactas, et mortuas: et non potest mouere eas, neque extendere eas, neque constringere eas: et quando constringis eas cum digitis tuis, et pungis eas cum acu, non sentit illud, et non sentit in eis dolorem: tunc scias, quia non sanatur, et in pluribus dispositionibus est mortale.
Quod si mouet eas, et sentit in eis constrictionem cum digitis et puncturam: tunc scias, quia nucha ossis salua est, et quod infirmus sanabitur cum curatione.
Quod si eueniat Spondilibus dorsi simile illius, et uis scire, an sanetur etiam, an non: tunc considera ad pedes eius: tunc si uides quod mollificati sunt, et accidit in eis illud quod accidit in manibus: deinde quando iacet super dorsum suum, egreditur uentositas et egestio absque uoluntate: et quando resupinatur super uentrem suum, egreditur egestio sine uoluntate: et quando resupinatur super dorsum suum, et uult mingere, et non potest: tunc scias, quia est mortale.
Non ergo labores in curatione eius.
Si uero non accidit ei aliquid ex illo, res est leuior.
Et curatio eius quod accidit ex illo est, ut coneris sedationem apostematis calidi: ita, ut ponas super Spondilem attritam oleum rosatum solum: aut cum uitellis oui assati.
Pone super ipsam illud aliquotiens in die, donec quando sedatur apostema calidum: tum pone super locum unum ex emplastris confortantibus, exiccantibus, et stringe super ipsum cum ligamento: et praecipe infirmo, ut utatur quiete et tranquillitate.
Nec dormiat super partem cum qua inuenit dolorem, donec sanetur.
Quod si accidit apud attritionem ossis sathaiatum, aut aliquid quod iam separatum fit ex eo: tunc oportet, ut seces super cutem, et auferas illud.
Deinde aggrega duo labia uulneris, si est magnum, cum sutura.
Deinde cura ipsum cum aliquo incarnatiuo, ex unguentis, donec sanetur.
Si uero frangitur postremum ossis alhausos, et est finis caudae: tunc oportet, ut intromittas pollicem manus sinistrae in anum, et aeques os fractum manu altera, secundum quod possibile est, et secunda aequatione.
Deinde pone super ipsum, et aufer ipsum: et cura uulnus cum curatione quae praecessit, donec sanetur.
