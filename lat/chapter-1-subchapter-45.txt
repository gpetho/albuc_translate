Â¶ De modo cauterizandi in Rupturis.
Caput XLVII.
Quando accidit Ruptura in inguinibus, et descendit intestinum, aut zirbum ad testiculum, et est illud incipiens propinquum: tunc oportet ut praecipias infirmo dimittere comestionem in die suo.
Et utatur ex lenientibus, quo descendat stercus a uentre suo.
Deinde sedeat inter manus tuas super dorsum suum: et praecipe ei, ut teneat anhelitum suum, donec egrediatur, uel appareat zirbum, aut intestinum.
Deinde reduc ipsum digitis tuis, et signa cum encaustro sub Ruptura super os pectinis, cum signo cuius extremitas sit similis medietati circuli ad superiora corporis.
Deinde igni cauterium, cuius haec est forma, donec ueniat album, et proiiciat seintillas.
Deinde reduc intestinum, aut zirbum ad concauitatem suam.
Deinde ponat minister manum suam super locum, ut non exeat intestinum: et tu iam aperuisti inter crura infirmi, et posuisti sub eo puluinar, et seruiens alius super crura eius, et alius super pectus eius qui tenet manus.
Deinde depone cauterium super ipsum signum, manu tua cum cauterio stante recta.
Et tene ipsum, donec cum eo consequaris os: aut itera cum eo uice alia, si non consecutus fueris cum eo in prima usque ad os.
Et prudenter obserua ab exitu intestini in hora cauterizationis tuae, ne comburas ipsum, et eueniat per illud super infirmum aut mors, aut malicia magna.
Et scias, quod quando tu non consequeris cum cauterio os, non confert operatio tua.
Et oportet ut sit cauterium infantium subtile, secundum mensuram eorum.
Deinde cura cum reliquis unguentis, donec sanetur.
Et sit infirmus iacens super dorsum suum quadraginta diebus, donec sigilletur uulnus.
Et oportet, ut ponas nutrimentum eius longitudine temporis curationis eius, quod leniat uentrem eius: ut non exeat intestinum apud conamen et egestionem.
Deinde quando uult surgere post quadraginta dies, tunc administra ligamentum decenter factum, et teneat ipsum quadraginta diebus aliis.
Et minoretur a labore, et repletione cibi et potus, et uocibus uehementibus.
Nam quando utitur hoc regimine, ita sanatur sanatione integra.
Et ego dicam curationem Rupturarum cum incisione in capitulo suo.
Quando autem Rupturae accidunt in reliquo uentre, et sunt incipientes, et uis ut non addantur, tunc cauteriza Rupturam eius cauterio rotundo secundum quantitatem eius: et sit illud quod aduritur ex tunc sicut tertia eius.
Deinde cura ipsum, cum eo quod diximus: et non addetur.
Et iam dixerunt quidam primi: ut cauterizetur Ruptura cum cauterio triangulato, secundum hanc formam.
Postquam signatur cum encaustro, et ponitur linea quae est per latitudinem in latere superiori Rupturae, et linea altera ad inferius.
Et depone manum tuam in medio cum cauterio clauili.
Sed cauterium primum est facilius et melius.
