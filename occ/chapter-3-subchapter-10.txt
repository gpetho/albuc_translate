 Capitol .x.
De restauracio de la ancha.
 Les osses de las anchas tart so trencats, e si trencan, lahoras la fractura de lor no es sino communicio en las extremitatz de aquelas e son inscidas en la longitut e declinan a las partidas dedintz; e accideys al malaute dolor en le loc e punctura, e la camba es stupefacta quan es fractura.
E la restauracio de lu es que tu extendas la tua ma sobre aquel entro que sia sobre la fractura qual es la figura de lu.
E si fractura es en la extremitat de lu tant solament, lahoras tu enguala aquela segon que a tu es apparelhat per equacio engual entro que sia asemblat a la sua figura natural.
Mays si la fractura es en le lonc o que ja declina a las partidas dejos, lahoras tu fay jaser le malaute sobre le sieu ventre entro que sia preparada a tu la restauracio de aquela fractura.
E donc quan auras engualada aquela, pausa sobre lu emplastre, e aprop pausa sobre aquel astela de fust o de codena, e strenh per strictura sobre la qual no temas punctacio de fractura ni remocio de la stelha.
E enguala la concavitat am aquo que uempla aquela entro que aquela prengua la strictura segon equalitat, e comanda al malaute que dorma sobre le sieu dos o desobre le sieu costat sa.
Mays si accideys apostema caut, lahoras tu cessa de extencio de lu e de la sua restauracio entro que sia sedat le apostema caut, e pausa sobre lu aquo que sede aquel segon que es precedit; e aprop retorna a la restauracio de lu, e strenh aquel ayssi cum cove.
E si accideysso en le os satagias o son comminuidas, lahoras tu las tratz.
