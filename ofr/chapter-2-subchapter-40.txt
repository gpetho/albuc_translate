li chapistres des apostemes
Mout de semblances d’aposteme sont, selonc ceu que li remembrance vient ci aprés d’un et d’autre en cest livre, et sont diver en perforation et en taille;
et c’est en II manieres dont l’une est en sa semblance meisme, et de ceu qu’il tient moistor.
Et li seconde maniere si est por les leus ou il sont au cors.
car li apostemes dou chief est autres que cil dou fondement, et li apostemes dou leu charnut est autres que cil qui vient en jointures, et chescuns ait son jugement en l’uevre.
Et si a apostemes c’on ne doit mie percier, tant que li bowe est meure selonc son acomplissement;
et si a de telz qu’il covient percier quant il sont crut, et ne meurent mie selonc lor acomplissement, si com aposteme qui sont delez jointures.
Car quant apostemes vient delez jointures, et on le laisse tant qu’il est porris entor, par aventure si sont corrumput li liien et li nerf de la jointure, par coi ce est cause de contraction en celui membre.
Ou li aposteme est delez lou membre principel, et se tu tardes la perforation tant qu’il soit meurez, si nuira au membre principeil;
ou il est delez lou fondement, si le perce on ainsois qu’il soit meurs;
et ne covient mie que tu perces aposteme crut sens digestion acomplie, fuers que celui qui est delez lou fondement, qu’il ne porrisse em parfont, et soit alongiez dedens, et i viegne fistule;
et ne puisse saner en grant termine.
Et covient que tu saiches l’oure de la perforation de l’aposteme qui est meur selonc l’acomplissement, et c’est quant li dolor est apaisie, et li departemens de la fievre, et l’amenuisement de la dolor et de la roujor, et dou debatement et de l’aguisement dou chief de l’aposteme, et les autres signes;
et covient que tu faices seoir la perforation ou plus dependant leu de l’aposteme, et la ou il apert mues;
et soit li perforation dou lonc dou cors, et se li apostemes est as mains ou as piez, ou en jointures et au ners et as arteres, et en toz leus igalz ou il n’a point de ploieure.
En ces que ploient, par selonc celui membre.
Et quant apostemes est en leu charnut, si vaut mues que tu laisses la perforation tant qu’il soit confermez en digestion acomplie, si com nos avons dit.
Car se tu lou perces devant ceu, si iert alongiez li cors dou venim de lui, et est plains de mout d’ordure;
et par aventure endurcissent les levres et li parfondetez de lui.
Et si a aucun aposteme que sont perciet selonc le large dou cors, selonc ceu que li membres en ait mestier.
Et covient que tu amenistres em petis apostemes, petis pertus;
et en grans apostemes, grans pertus, et maintes fendures selonc la semblance de la grandor de l’aposteme;
et si a de tels apostemes ou il covient chever lou keur, et coper;
quant il est jai devenus ausi com I drapelz, et est amortis, si covient faire ausi com on fait as bubes:
et si a de telz que sont fendut en III angles, et si a de telz dont on cope ausi com la fuelle de mirte, si com apostemes des angres;
et si a de telz ou on fait une reonde taille, et autres tailles et semblant copeure.
Cil qui n’ont point de chief, si com aposteme souef superficial, il covient que tu lou perces plainnement;
et covient quant li apostemes est gros, et il a coillit grant bowe, et tu lou perces, si ne traire mie toute la bowe en celle houre, mais en trai une partie;
puis estoupe l’aposteme jusc’a l’autre jor, puis en trai aucune chose derechief;
fai ceu par maintes fois de greit en greit, tant que li bowe isse toute;
meismement se li malaides est de foible vertut, ou femme portans, ou petis enfes, ou viez hons decrepites.
Car li esperis tressaut aucune fois avec l’issue de la bowe, que par aventure muert li malaides, et tu ne t’en persois.
Eschuez donques cest chapistre par grant cautele, et quant tu as perciet ton aposteme, si essue la plaie, et regarde se li plaie de l’aposteme est petite;
et se c’est une tailleure plainne, si amenistre tentes de lin ou de viez coton;
et se c’est uns grans apostemes, et il i a mout de pertus, si covient que tu boutes en chescun une tente si qu’ele viegne l’une contre l’autre;
et se tu as copeit en l’aposteme une partie dou cuir, et tu l’as cheveit entor, si covient que tu l’emplisses de viel couton ou de rasure de dras de lin sens moistor, et le lie jusc’au tier jor;
puis l’oste, et le cure d’oignement tant qu’il soit sanez.
Et se decorremens de sanc avient a ton ovraige, si amenistre aigue froide et aisil, et moille I drapeil, et met sor le leu decorrant par maintes fois.
Et se li decorremens de sanc persevere, se i amenistre governement et cure, et les poudres que j’ai dit em mains leus en cest livre, et se c’est ou tens d’iver, et li leus ou li apostemes est est mout nervous, si couvient que tu mettes sus tentes et drapelz moilliez en vin et en oile chaut;
et se c’est en esteit, et li leus est charnus, si covient que tu mes sus drapelz moilliez en aigue et en oile, ou en vin et en oile froit, jusc’au tier jor, si com nos avons dit;
et puis deslie l’aposteme et l’essue et le cure, si com il covient, tant qu’il soit sanez.
Et ceu covient il conoistre universement en cures des apostemes:
or vos ai dit coment on doit aler avant as cures des apostemes, et vez ci le chapistre.
