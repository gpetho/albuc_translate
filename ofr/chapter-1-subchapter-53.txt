des porrelz qui vienent as piez
Mout de fois avient que as piez par defuers naist une maladie qui est apelee «clos» selonc nostre entencion, et est une grosse chose fautree qui blece lou piet.
Et li cauteres de ceste maladie si est selonc II manieres.
C’est a savoir cautere de feu, et cautere d’aigue chaude.
Cautere de feu si est que tu eschaufe I cautere cheveit ausi com est une penne de vouteul, et soit fait de boin fer a la mesure qu’il puisse porpenre le clou de toutes pars, et qu’il i ait subtilz marges;
aprés le met tout chaut sus lou clou, et torne ta main tot entor le clou tant qu’il viegne au font dou clou;
et lou laisse ensi III jors tant qu’il encomence giter porriture;
puis li fai un emplaustre de malves savaiges broiies avec seil, et laisse l’emplaustre sus toute la nuit, et li clous cherra et sera desracinez de ses racines.
Puis cure le leu d’oignement enjanrant char tant qu’il soit sanez.
Et s’il sont convertit par defuers lou cors, et maintes fois avient et en mains et em piez, si covient que tu i amenistres cautere d’aigue chaude;
et est en teil maniere:
pren une cainne d’arain ou de fer, ou une penne de vouteul, et met sus lou clou et l’althelul, c’est asavoir porrelz verrues;
et met la cainne sus si qu’ele porpreigne tout entor, puis i met un poc d’awe chaude, et retien bien ta main, et presse ta main en tornant si que li marge de la cainne viegne a la racine dou clou, et puisse trover l’aigue chaude voie parfonde jusc’a la racine;
et soffre li malaides un poc la mordication de l’aigue chaude une houre;
puis le laisse ensi, et il se derracinera tous a tout ses racines.
Ensi fai un aprés autre, tant que tu esraiches toz ces qui sont au cors, puis les cure des oignemens qui engenrent char.
