Aucune fois vient routure ens angres, si com nos avons dit, et apert li leus;
et ne dessent nulz des intestines as coions, et s’il en i dessent, c’est poc, et repaire toutes houres;
et toutevoie s’il demoure trop en cest point, si croit li plaie ou syphac, tant que li intestine dessent;
et ceu avient par l’estension dou syfac qui est as angres, si com nos avons dit, car il est estendus, puis est mollifiez et enflez li leus et apert;
et li cure si est par cautere, si com nos avons devant dit;
et aucune fois est curee par fer en ceste maniere:
et est que li malaides gise sovin sus son dos entre tes mains, puis cope le leu de la routure enfleit dou large selonc la quantiteit de III dois;
et puis estrai le syfac qui est desoz le cuir que l’ensuet, puis pren lou rait et lou met sor le leu apparant dou syfac;
et lou presse au parfont dou ventre, puis cout les II leus apparans dou syfac sus lou chief dou rait, et cout l’un et l’autre;
puis estrai le chief dou rait, et ne coper point dou syfac ne n’estendre l’uef n’autre chose, si com je t’ai fait savoir en la cure de la ramice des intestines;
puis le cure par la cure des plaies.
Et quant tu copes les filz, si le mundefie et cure la plaie, tant qu’elle soit sanee.
Li syfac est constrains, et n’a point d’apparance en la routure, et li cauteres est muedres en cest leu, et plus prochiens a salut.
