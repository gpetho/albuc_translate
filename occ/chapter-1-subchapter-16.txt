 Capitol .xvi.
De cauteri de la palpebre del huel quan les pels so convertitz a las partidas dedintz e punho le huel.
 Quan les pels del huel son convertitz a las partidas dedintz ayssi que pungo le huel, cauteri en aquels es segon dos manieyras, quar cauteri o es am fer o es am medicina comburent.
Si am cauteri de lu am foc, comanda al malaute denant aquo que leyse les sieus pels ayssi cum aquels les quals les mundan, entro que sian prolonguatz e engualhatz; e si punho aquel deves le lor naysement, lahoras tu strenh les huels de lu am una benda per so que no sia maugut entro que·ls pels sian nascutz.
Donc cum siran nascutz e engualhatz, lahoras pausa le cap del malaute en le tieu se, e aprop senha sobre la palpebre dels huels de lu am tenta, am senhal le qual sia segon la figura de fulha de merta, e sia le comensament del senhal prop dels pels.
E aprop pausa coto enbegut en album de huou o en mucillatge de ptilli sobre le huel.
E aprop igneys le cauteri del qual aquesta es la forma de lu.
 E aprop cauteriza sobre la figura la qual as senhada, petit a petit, em motas veguadas, entro que sia comburida la superficia de la codena la qual es ayssi cum fuelha de mirta, tota aparent propriament.
E senhal de sanetat de la tieua obra es que tu vegus la palpebre de l’huel ja esser contrayta e·ls pels de lu esser elevatz deves la punctura del huel.
E donc eleva la tua ma e laysa aquel per tres jorns, e aprop pausa sobre lu coto am boder entro que sia eredicada la scara.
E aprop cura aquela am enguent entro que sia sanat.
Mays si retorna per les pels alcuna causa aprop lor naysement e la palpebra es mollificada, lahoras fay autra vetz le cauteri sobre aquel tot ayssi cum avias fayt primieyrament.
Mays si les pels so en la palpebra dejos, lahoras cauterisa aquela entro que sia elevada al sieu loc natural e sia engualhat e que les pels no punhan le huelh.
 Mays le cauteri am medicina comburent aquest es que comandes al malaute que leyse les pels entro que sian prolonguatz e engualhatz, e aprop sia fayta de carta de drap la forma de fuelha de mirtra.
E aprop pren de sabo conogut e de caus viva ana unc. i, o quays aquo, e aprop mescle3 aquelas causas be, e fay aquo am festinacio per so que no sia enfregidat; e aprop expandeys de aquo sobre la carta la qual es fayta ayssi cum forma de fulha de mirtra, e pausa aquel sobre la un huel od amdos; e pausa dejos le huel coto enbegut en album de huou, e el cap del malaute sia en le tieu se.
E pausa le dit sobre le medicina e prem aquela un petit e no la mauguas entro que lo malaute senta la mordicacio de la medicina, quar mordicacio es en lu ayssi cum de foc.
E donc cum percevera aquo que el atrobo mordicacio, lahoras leyssa la medicina e mau aquela am le tieu dit; donc cum cessa la mordicacio, lahoras remau la medicina he lava le huel am aygua; e lahoras considera si vezes la palpebra ja es levada ayssi cum es lavada deves la costriccio am foc o am incisio, quar lahoras esta be; e si no torna sobre aquela de la medicina sobre le loc en le qual no ha empremut la medicina e no se denigra entro que sia engualhada la tua operacio e sia contrayt le huel.
E aprop pausa sobre lu coto am boder entro que sia eradicada la codena de la adhustio, e aprop cura aquel am enguent deafinicon o am autre entro que sia sanat.
E es necessari a tu, deves la tua operacio que guardes am pervigil diligencia que en le huel no caia re de la medicina, e si la palpebre aprop alscus dias es mollificada e alcuna causa dels pels punh en le huel, lahoras itera la tua medicina sobre aquel loc le qual de la palpebre es mollificat, e propriamen ayssi quo as fayt al comensament, e aprop enaviro lu entro que sia sanat.
E aquesta es la forma de fuelha de mirtra.
 E sapias que les huels dels homes son diversificatz segon la magnitut e la parvitat, e donc segon aquo es fayta la tua contraccio.
E no sira amaguada la via de rectetut ad aquel al qual es studi en aquesta art.
