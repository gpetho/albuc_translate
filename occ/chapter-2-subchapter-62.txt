 Capitol lxii.
De seccio sobre ernia acoza.
 Hernia ayguoza no es sino agregacio de humiditat en le ciphac blanc lo qual es dejos la codena dels genetius contenent le huou, e es nompnat ciphac.
E alcunas veguadas es en le propri pannicol le qual a lu preparec natura en la partida del huou, entro que sia cuyat que ja es autre huou; e es la codena del genetiu entre le ciphac blanc le qual havem dit, e no es aquo sino tart.
E la generacio de aquest hernia es per debelitat la qual accideys als genetius, per que ad aquels es efundunda aquesta materia, e alcunas vetz accideys per percuscio fayta sobre les genetius.
E aquesta humiditat es havent motas colors, quar la color de lu o es declinant a citrina o a sanguinent, o rog, o es negra feculenta, o es ayguosa blanqua, e es aquo que es mays.
 E les senhals per les quals es saubut on es aquesta agreguacio de aygua so aquestz: quar si es en le ciphac blanc le qual havem dit, lahoras le apostema es redon declinant un pauc a longitut ayssi cum figura de huou, e appar le genetiu, quar la humiditat conte aquel de tota part.
E si la humiditat es en le propri pannicol, lahoras le apostema es redon am partida del huou e per aysso hom estima que es autre huou.
E si la humiditat es entre la codena dels genetius e·l ciphac blanc, lahoras catz dejos le centiment.
E cum tu vols la cognicio de la color de la humiditat, lahoras tu esproa la color de la humiditat en le apostema am entromes cayrat del qual la forma es precedida; e segon aquo que es eyssit en le vestigi del entromes, jutga de aquo que es dedintz lu.
 Donc quan nos vinem a la curacio de lu am ferr, lahoras cove que comandem al malaute que sia fleubotomat si aquo es a tu possibla, e vezes le cos de lu ple.
E aprop sia resupinat sobre le sieu dos sobre alcuna causa un pauc auta, e pausa dejos lu motz draps.
E aprop setz tu sobre la part sinistra de lu, e comanda al ministra que segua a la dextra de lu, le qual extenda la sua vergua a hun de dos latz a la codena dels genetius e a la partida del mirac del ventre.
E aprop pren spatum lat e scindeys la codena dels genetius del mieg loc per la longitut entro prop le pentenilh.
E sia fayta la seccio segon rectetut engualment distant de la linha que deveseys la pel dels genetius, entro que pervengua al ciphac blanc comprehendent.
E excorja aquel, e observa, e guarda te per aysso que tu no inscidas aquel; e la tua excoriacio am la qual aquel excorjas per partida jassia que sia suspenduda am le huou mays e subtilment escruta am la excoriacio segon la quantitat a tu possibla.
E aprop perfora le ciphac ple de aygua am perforacio ampla, e extratz tota l’aygua.
E aprop separa entre doas labias de la seccio am uncis, e exten le ciphac a las partidas desus; e no toques la codena les genetius comprehendent, e inscideys le ciphac en aquela manieyra que es a tu possible.
E inscideys aquel am la sua totalitat o en pessas, e majorment le sieu latz subtil, quar si tu no perscrutas exquisidament la inscizio de lu, no es fayta segurtat que la aygua no retorne.
 Mays si le huou procezeys de aquela defora de la sua codena en la ora de la tua operacio, lahoras quan tu auras complida la seccio del ciphac, retorna dedintz aquel, e aprop ajusta las doas labias de la codena dels genetius am sutura, e aprop cura aquel ayssi cum las autras plagua, entro que sia sanat.
 E si atrobas le huou corromput per autra malautia, lahoras cove que tu lies les vayssels les quals so sore le suspensori, e extrat le huou, e aprop cura aquel am aquo que havem dit.
 Mays si l’aygua es agreguada en doas partidas esemps, lahoras sapias que doas son las ernias; donc inscideys aquela partida segon que has feyt en l’autra engualment; e si es a tu vist que sia una opera, lahoras tu la fay.
E aprop tu abstergiys le sanc, e entramet en las seccios lana submersa en oli o en oli rozat; e pausa deforo autra lana la qual tu as submersa en vi e oli, e expandeys aquela sobre dos genetius e·l mirac del ventre; e pausa desobre draps doblatz e pulvils, e lia aquels desobre am liament le qual es segon aquesta forma:
 e aprop sian preses dos draps e sian humplitz de lana carmenada segon aquesta semblansa; e sian faytas las extremitatz am les quals es premut de coto o de lana humida, e sian agreguatz am strectura en le braguier de las braguas, e la una de las extremitatz prengua del cul entro al dos, e la segonda prengua a la partida del pantenilh, e dos extramitatz sobre dos coyssas dejos e dos extramitatz autras sobre dos angonars, e tota extrictura sia ajustada en le braguier de las braguas.
 E alcunas veguadas aquesta hernia es medicada artificialment am cauteri en loc de seccio am ferr; e es que tu prenguas cauteri cutellar subtil e que inscidas am aquel la codena dels ginitius, e es ignit segon que havem recomtat entro que sia descubert le ciphac blanc contenent la aygua, e lahoras tu pren cauteri segon aquesta forma:
 e es asemblat a letra greca.
E aprop perfora am aquel ciphac, e es ignit entro que tota la humiditat sia fora-gitada.
E aprop exten le ciphac am uncis, e excorja am uncis, e excorja am cauteri subtil ignit; e inscideys aquel segon que es a tu possible entro que eradiques tot lu; e guarda te del huou que·l foc no·l toque.
E sapias que aquesta operacio es pus salva e pus longinqua de flux de sanc, e milhor que operacio am seccio.
Mays si a tu fa contrarietat apostema caut en la hora de seccio o en hora de cauteri, o flux de sanc, lahoras cove que tu cures qual contrarietat fa a tu per aquo, am curacio la qual conveneys a lu segon que es dit.
 Mays si le malaute es pauruc, e no spera la segonda operacio per la sua horribilitat, lahoras administra perforacio segon que yeu recomti aquo; e es quan es certificat deves tu, per aquo que havem dit de las significacios, que aquela hernia es ayguosa.
Lahoras cove que tu fassas sezer le malaute sobre alcuna cezelha elevada, aprop perfora le apostema en la partida pus bassa de lu am spatum lat, e pausa la perforacio segon la longitut del cos.
E sia la apercio ampla entro que corro tota l‘aygua.
E aprop pausa sobre le loc coto e lia aquel e layssa aquel, per so que corro le romanent de l’aygua.
E aprop cura aquel entro que la plagua sia sanada.
 Mays si contrarietat es a la egrecio de l’aygua en aquela hora tu perforas aquela: e aquo no es fayt sino per aquo quar le pannicol blanc en le orrifici de la plagua fa contrarietat e prohibeys le eyssiment de l’aygua, lahoras cove que tu metas en la plagua pena o instrument am la qual es extrayta l’aygua dels ydropitz, la forma del qual es precedida; o ajusta en la opprecio de la plagua un petit.
E sapias que l’aygua retorna, e es agueguada aprop vi meses o enaviro aquels; e cum es agreguada, lahoras sia perforat segon aquela meteyssa manieyra, quar le malaute ayssi passara les sieus dias.
