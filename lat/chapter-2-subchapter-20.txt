Â¶ De reductione eminentiae Oculi.
Caput XX.
Quando eminet Oculus cum totalitate sua, et non accidit in uisu nocumentum, neque diminutio: tunc oportet ut soluas infirmum: deinde phlebotomes eum: postea ponas uentosas in ceruice absque scarificatione, sed cum suctione.
Deinde pone super Oculum linimentum quod fit ex acacia, et aloe, et olibano, et sarcocolla.
Deinde stringe Oculum desuper super emplastrum cum puluillis multis.
Et modus puluillorum est: ut accipias pannos lenes, multos, et duplicetur omnis pannus ex eis super quatuor: fac ex eis multos: deinde pone eos unum super alium, secundum quantitatem qua indiget Oculus: deinde stringe super ipsos cum panno duro strictura forti.
Et itera uentosas cum suctione sine scarificatione.
Deinde aufer uentosas, et dimitte oculum strictum die et nocte.
Si autem ligamentum iterum mollificatur, tunc oportet ut stringatur multum: deinde aufer ligamentum post diem et noctem, sicut diximus.
Si ergo uides oculum iam redisse uuae tunicae, est bonum: et si non, tunc itera emplastrum, et puluillos, et stricturam, et uentosas, donec sanetur.
