 Capitol .xxxi.
De cauterizacio de ydropici.
 Cauteri no catz en ydropici sino en alcinte3 propriament.
Quan tu curas le ydropic am las manieyras de curacio las quals havem ditas en la divisio e no confereys la tua curacio, lahoras cove que aquel cauterizes am quatre cauteris en le cercuit del embelic e am un cauteri sobre l’estomac, e am autre cauteri sobre le fietge, e am autre cauteri sobre la melsa, e am dos cauteris entre les spondils del dos, e un cauteri en lo dreyt del pietz, e am autre cauteri sobre l’estomac.
E la quantitat de la profunditat del cauteri sia propdana a la spicitut de la codena.
E aprop layssa le cauteri ubert per so que gete brac per lonc temps.
E no evacuas le malaute de curacio aprop le cauteri am aquo que cove per que sian agreguadas a lu doas entencios, e sira festinada a lu am ajutori sanacio.
La forma del cauteri am lo qual es cauterizat lo ventre sia clavilh segon que la forma de aquel es desus precedent, e es aquel am le qual es cauterizat le dos sia olivar segon qu’es precedent a la sua forma.
