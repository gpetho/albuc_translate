Â¶ De reductione dislocationis Humeri.
Caput XXVII.
Scias, quod Humerus non dislocatur, nisi secundum tres modos.
Quorum unus est, ut dislocetur ad partem titillici ad inferiora.
Secundus est, ut dislocetur ad partem pectoris.
Et fortasse dislocatur ad superiorem partem Humeri: et illud fit raro.
Et non dislocatur ad posteriora, propter spatulam.
Et non dislocatur ad anteriora, propter neruos.
Et plurimum quidem dislocatur et egreditur ad inferiora uersus titillicum: praecipue in illis, quorum carnes sunt paucae.
Quoniam egrediur in eis uelociter, et ingreditur uelociter.
In illis autem quorum carnes sunt multae, est econtrario illius, scilicet quia egreditur cum difficultate, et ingreditur cum difficultate.
Et fortasse accidit quibusdam hominibus percussio, aut casus, et apostematur Humerus apostemate calido, et putatur propter illud, quia iam dislocatus est.
Oportet ergo, ut experiaris illud, donec stes super certitudinem eius, et tunc procedas in curatione eius.
Et cognoscitur dislocatio, quando est ad inferiora uersus titillicum: et distinguas inter Humerum dislocatum, et humerum sanum.
Nam tu inuenis inter eos diuersitatem manifestam, et inuenis in capite Humeri concauitatem, et sub titillico apud tactum caput humeri quasi ipsum sit ouum: et non potest infirmus reducere manum ad aurem suam, neque mouere eam omnibus motibus.
Et similiter, si dislocatur uersus pectus, aut ad sursum: tunc inuenis manifestum tactum, neque occultatur.
Et huius quidem dislocationis fit facilis reductio, quando est recens, aut infirmus est puer.
Et reductio eius est, ut eleuet minister manum suam ad superiora.
Deinde pone tu pollices tuos sub titillico eius, et eleua iuncturam cum fortitudine ad sursum ad locum suum: et minister eleuet manum suam, et extendat eam ad sursum.
Deinde ponat eam inferius, ipse enim redit uelociter.
Si autem non redit per illud quod diximus, et sunt a principio quo accidit dislocatio dies multi: tunc oportet, ut balneetur infirmus in aqua calida, et administretur embrocatio quae mollificat et lenit, sicut si decoquantur radices alteae, et foenugraecum, et mellilotum in aqua, et administretur.
Deinde resupinetur infirmus super dorsum suum: et ponatur sub titillico eius sphera et lana, quae sit aequalis inter lenitatem et stricturam.
Deinde ponat medicus calcaneum suum super spheram, et eleuet caput humeri cum uirtute, et attrahat manum infirmi ad inferiora.
Et minister alius teneat caput infirmi, ut non moueatur ad inferiora: ipse namque redit statim.
Et si uis, reduc eum secundum modum hunc: et est, ut facias esse praesentem uirum qui sit longior infirmo, et stet a parte lateris, et intromittat humerum suum sub titillico infirmi: et eleuet titillicum eius ad superiora, donec sit infirmus suspensus in aere.
Et minister alius trahat manum infirmi ad inferiora uentris eius.
Si autem infirmus est leuis: tunc oportet, ut suspendatur cum eo aliquid aliud, ut grauet ipsum: nam redit dislocatio statim.
Et reducitur etiam secundum modum alium: et est, ut figatur in terra lignum longum, cuius caput sit rotundum figura: sicut manica mortarii: quod non sit grossum, neque subtile.
Deinde ponatur sub infirmo postquam ponuntur super caput ligni panni lenes: et infirmus sit stans secundum longitudinem ligni.
Deinde extendatur manus eius ad inferiora a parte altera, et extendatur corpus eius ab altera parte cum fortitudine: nam iunctura redit ad locum suum cum uelocitate.
Quod si difficilis sit eius reductio per omnia quae diximus, tunc utere hac cura: et est, ut accipias lignum cuius longitudo sit quantitas duorum brachiorum, et eius latitudo quantitas quatuor digitorum, et grossitudo eius quantitas duorum digitorum: cui sit caput rotundum, ut alleuietur introitus eius in profundum titillici, secundum hanc formam.
Deinde ligentur super caput rotundum panni lenes, ut non laedat lignum infirmum.
Deinde ponatur sub titillico infirmi, ut extendatur manus, aut brachium super lignum usque ad inferiora: et ligetur lignum super adiutorium et brachium et extremitatem manus.
Deinde ponatur brachium super gradum scalae per latitudinem, et extendatur manus ad inferiora, et dimittatur reliquum corpus suspensum a parte altera.
Iunctura enim ingreditur statim.
Cum ergo completur introitus eius secundum quemcunque modum possibile est: tunc oportet, ut ponas sub titillico spheram aequalis quantitatis ex lana.
Deinde pone emplastrum praeparatum ex puluere molendini cum olibano, et albumine oui super humerum totum, sicut reuoluitur desuper.
Deinde stringe sub titillico strictura decenti: et reuoluatur ligamentum super emplastrum desuper: et annectatur manus eius ad collum ipsius, et dimittatur, neque moueatur manus eius septem diebus.
Et oportet, ut ponatur cibus infirmipaucus, donec confortetur membrum: quoniam est uelocius ad sanationem eius.
Deinde ponatur amplior post septem dies, aut quinque, et ex ercitetur cum motu.
Si ergo firmatur et non mollificatur, tunc iam sanatus est.
Si uero iunctura dislocatur multotiens, propter humiditatem quae accidit ei, aut propter caussam aliam: tunc oportet, ut administretur in ea cauterium cum tribus foraminibus, secundum quod praemissum est in capitulo de cauterio.
Quod si fiat hoc totum, et soluatur ligamentum post septem dies, et non confirmetur iunctura, et reducatur emplastrum et strictura super ipsum aliquotiens, et non firmetur, et cadat, et non possit eleuare ipsum ad superiora: tunc scias, quod nerui eius qui sunt ad caput humeri, iam incisi sunt, aut extensi, aut mollificati: et scias, quod iunctura nunquam figetur in loco suo.
Dislocationis autem quae fit uersus pectus et mammillam, aut ad posteriora reductio, fit cum impulsione et extensione cum manibus: donec redeat, et administretur in ea reliqua strictura et cura, donec sanetur.
Quod si accidat post sanationem grauitas in membro, et tarditas in motu eius, tunc utatur infirmus balneo multotiens, donec leniatur illa grauitas, et redeat ad naturam eius primam.
