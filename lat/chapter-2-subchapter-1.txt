Â¶ De curatione Aquae quae aggregatur in capitibus puerorum.
Caput I.
Scias, quod haec infirmitas multotiens accidit pueris apud partum: aut quando stringit obstetrix caput pueri absque leuitate.
Et quandeque accidit etiam ex caussa occulta quae non scitur.
Et ego quidem non uidi hanc aegritudinem in aliis quam in pueris: et ad omnem quem ex eis uidi properauit mors: propter illud ergo uisum est mihi dimittere operationem in ea.
Et ego quidem uidi ex eis puerum, cuius caput impletum erat aqua, et caput magnificabatur in omni die, donec non poterat sedere super seipsum, propter magnitudinem capitis sui: et humiditas augmentata fuit, donec mortuus est.
Et haec quidem humiditas, aut aggregatur inter cutem et os: aut aggregatur sub osse super sifac.
Et operatio in illo, si est humiditas inter cutem et os, et apostema est paruum, tunc oportet ut findas in medio capitis fissura una in latitudine: et sit longitudo fissurae quasi duo nodi, donec currat humiditas.
Et haec est forma spatumilis.
Si ergo humiditas est magis augmentata, et apostema est maius, tunc pone eas duas fissuras, secundum formam hanc.
Et si humiditas est sub osse, et signum eius est, quod uides commissuras capitis apertas ab omni parte: et aqua deprimitur quando comprimis eam manu tua ad interiora, et non occultatur tibi illud: tunc oportet ut findas in medio capitis tribus fissuris, secundum hunc modum.
Et post incisionem extrahe humiditatem totam.
Deinde stringe fissuras cum pannis et puluillis.
Deinde embroca illud desuper cum uino et oleo usque ad diem quintum.
Deinde solue ligamentum, et cura uulnus cum tentis, et unguentis.
Et non dimittas stringere caput cum aequalitate.
Et ciba infirmum omni cibo sicco paucae humiditatis, usquequo confortetur membrum, et sanetur.
Et modus alius incisionis est, ut consideres ubi apparet magnitudo apostematis, et collectio aquae.
Quoniam quandoque est in occipitio plus, aut in sincipite, aut in dextra, aut in sinistra.
Ascende ergo cum incisione ubi apparet tibi apostema et impletio aquae: et scinde illud secundum quod tibi possibile est.
Et obserua, ne incidas arteriam, et accidat fluxus sanguinis, et moriatur infirmus ex illo fluxu cum euacuatione humiditatis.
