des apostemes de la marris
Maintes manieres d’aposteme vienent en la marris, si com chancre et aposteme pierous et herpes et estiomenes et fistules et emorroides et aposteme chaut, et plusors autres maladies que j’ai dit en la division.
Il covient donques que je die en cest traitier l’aposteme chaut qui vient en la marris, qui n’est mie des apostemes que coillent bowe; et se tu vues savoir l’ovraige de fer, si regarde se li apostemes est agus en l’encomencement de sa venue, et plain de chalor et de fievre, et s’il devient rouge se tu le pues veoir.
Adonques ne te haster mie de percier, mais lou fais meurer tant que li dolor soit apaisie; et puis fai seoir lou malaide sus I siege, et ait II petis sieges ou il se cline, et apoie sus son dos et assemble ses piez as parties defuer la jambe; et soient ses cuixes espandues, et mette ses braz desoz ses genous, et les lie bien d’un boin liien; puis succe li baille devers lou destre costeit, et i amenistre l’estrument dont on oevre la bouche de la marris, de coi ci aprés vient li forme; et covient que quant tu i vues amenistrer cest estrument, que tu fiches le rait premier ens por savoir la parfondeté de la marris, si que ceu qui entre ens de l’estrument n’i viegne plus em parfont qu’il ne doit, et qu’il ne blece la malaide; et se li estrumens est plus grans, si covient covrir la parfondesce de la marris de drapelz, si que li estrumens ne li grieve; et covient qu’il mette le cornet de l’estrument au desus, et qu’il teigne l’estrument.
Et quant li apostemes apert, et on lou fent a la main mol, si le covient coper au chief, au spatumile leit; et quant li bowe est vuidie, si covient que tu mettes en la plaie tentes moillies en oile roset, ou en oile vert sec; et met la tente fuer de la plaie au parfont de la marris, et met par defuer sus la marris et sus le poignil lainne nette moillie en aigue ou malves soient cuites; puis le cure aprés II jors d’oignement avenant a ceu, tant qu’il soit sanez; et aucune fois leve on la marris et la plaie par clistere d’aigue et de miel, et puis d’aigue ou racines de lis et aristologe longe soient cuites; puis reveigne a l’oignement.
Et se li plaie est reponue en la marris, si covient que tu te gardes de cuire de fer, mais cure la si com nos avons dit en la division.
