 Capitol .x.
De la cura axcirnah en la palpebra desus del huel.
 Axcirnath es grays le qual es engendrat en las tunicas de la palpebra desus, e majorment endeve als enfantz, agrava les huels de aquels et accideyso a lor catartz le mayti; e no podon reguardar la claror del solelh per aquo quar lagremas se coytan ad aquels.
E per so tu vezes aquels jaser sobre les lors caras tot temps, e sobre les lors caras dormen; e so a las palpebras de lor dejos les sobrecils humidas, las quals ja ha cuberta imflacio, e iminencia de accernac apparent es en lâ€™uelh; e que quant tu premes le loc am les tieus ditz, tu centes accernac entro aquels.
E alcuna manieyra de opperacio es en aquel que le malaute pausa le sieu cap en le tieu se, e aprop pausa drap de li e de lu fay calgua, e fay de lu cercle segon la quantitat la qual contena arthernach de tota partida, e aprop pausa aquel sobre aquela e prem am les tieus ditz de tota per que sia agreguat arcernac en le mieg del cercle, e aprop fen en le mieg de aquela humiditat am spatum inscident am fissura per la latitut, e la fissura no sia major que la fissura que es fayta en flaubotomia.
Mays en le preon cove que tu fendas la codena tota entro que pervenguas ad arcernach, quar en las mays desposicios proceseys arcernach per fissura segon la forma de grayseza blanca.
Donc extratz aquela am draps los quals tu as envolopatz entre les tieus ditz a las partidas deforo e revolv entre la ma dextra e sinistre entro que sia dispargut.
E guarda te que no ajustes en la fissura per so que am le spatum no pervenguas al huel e ladescas aquel.
Mays si no apar a tu arternach en le comensament de la fissura, mays que tu ajustes en la fissura un petit am fecilitat entro que procesisca arternach; e aprop extratz aquela ayssi quo havem dit; e aprop submargeys draps de li en aygua e vi agre e pausa les sobre le loc e estrenh aquels am polvils.
E so alcus que trissan sal e pausan aquel en la conquavitat de la fissura per so que aquo que es remas de aquela humiditat.
E aprop cura aquel entro que sia sanat.
Mays si accideys en le loc apostema caut, lahoras cura aquel am emplastres cedatils entro que sia sanat.
