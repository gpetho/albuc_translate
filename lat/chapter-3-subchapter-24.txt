Â¶ De cura dislocationis Mandibulae inferioris.
Caput XXV.
Parum dislocantur duae Mandibulae nisi raro.
Et dislocatio ambarum fit secundum unum duoru modorum.
Aut enim remouentur a locis suis remotione parua, et mollificantur parumper.
Aut dislocantur dislocatione integra, completa, donec mollificentur ad partem pectoris, donec currat saliua infirmi, et non possit tenere eam, neque possit claudere os suum, et inuoluatur lingua eius cum sermone.
Quando autem dislocatio eius est parua, tunc redit in pluribus dispositionibus per se cum paucitate.
Si uero est dislocatio completa, integra: tunc oportet, ut administretur reductio eius uelociter, et non tardetur penitus: et est, ut teneat minister caput infirmi: et intromittat medicus pollicem manus suae unius in radicem Mandibulae dislocationis inter os eius, si dislocatio est a parte una.
Aut intromittat duos pollices suos simul, si dislocatio est a duabus partibus.
Et reliqui digiti manuum eius sint extra, quibus aequet.
Et praecipe infirmo, ut mundificet Mandibulas suas, et absoluat eas ad manducandum ad omnem partem.
Et medicus aequet Mandibulam, et impellat Mandibulam, donec redeat ad locum suum.
Quod si difficilis sit reductio eius, praecipue si sunt ambae Mandibulae simul: tunc administra uaporationem cum aqua calida, et oleo, donec fiat facilis reductio ambarum: neque tardes reductionem ambarum omnino, sicut diximus.
Cum ergo redeunt et aequantur, et clauditur os infirmi, et non mollificantur: tunc pone super eas puluillos pannorum, cum ceroto quod sit factum ex cera: et oleo rosato.
Deinde ligetur cum facilitate cum ligamentis mollibus.
Et sit somnus infirmi super dorsum suum: et caput eius sit stans inter duo puluinaria, ut non moueat ipsum ad dextram et sinistram: neque conetur, uel cogatur masticare aliquid: imo ponatur cibus eius sorbitio lenis, donec quando remouentur dolores, et nodatur Mandibula: tunc comedat quod uult, et administretur illud cum facilitate.
Non laboret super operationem oris sui apud comestionem et potum, et oscitationem, donec nodetur Mandibula, et sanetur.
Quod si difficilis fiat reductio duarum Mandibuiarum, quando dislocantur in hora aliqua, et non conuertuntur ad loca sua: tunc multotiens accidunt inde febres, et soda assidua: et fortasse soluitur uenter infirmi, et fortasse uomit choleram puram.
Cum ergo uides illud: tunc scias, quia est perditio, et multotiens moritur ille cui accidit illud in decem diebus.
