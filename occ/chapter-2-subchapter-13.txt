 Capitol .xiii.
De la cura de ehacratir la qual ve en la palpebra desus.
 Quan ve en le huel ehacratir, e es contraccio de la palpebra quan es contrayta en sus, o a dextra o a sinistra partida, per mala consolidacio de plagua o de seccio o de cauteri, e es apelada leporina, e aquesta ahercrati o es natural o accidental, e es fayta per consolidacio de plagua o de seccios o de cauteri, o per semblantz a lor malcuratz.
May la manieyra de la operacio en lu es que tu fendas aquela consolidacio e que separes las labias de lu, e pauses en lu en aquo que es entre aquelas una meca de drap de li, e ligues aquelas entro que sian sanadas.
E no cove que tu uses de curacio de lu de las causas las quals exsiccan, constrenho; quar si tu fas aquo retorna alixacratir pus mal que nulh temps no foc habantz.
Usa en aquela de causas que mollifico ayssi cum es fenugrec, e embroca am la aygua en la qual son coytz altea e semensa de li, o enguent dyaquilon, le qual sia liquefayt am alcu dels olis, e submergeys en aquel la meca, e cura am aquel.
E lo tesaur de la tua curacio es que tu perforsses am tot engen que no sia consolidat segon la forma que foc al comensament.
E aquesta operacio la qual havem dita, no es sino alcuna rectificacio de ehalixacrati que no retorna la forma del loc segon que foc denant.
