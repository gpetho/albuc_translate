Aucune fois enflent les mameles d’aucuns homes quant cil encomencent estre corrumput, tant qu’eles semblent mameles de feme; et demorent laides et enflees, et qui les vuet curer, si le covient soier selonc ceste forme des ceste ligne .b. jusques a .g.:
puis escorche la graisse, et emple la plaie de medicine enjanrant char, puis assemble les II levres de la plaie a costure, et la cure tant qu’ele soit sanee; et se li mamele cline aval, et est amolie por sa grandor si com il avient as femmes, si la fent en II costelz desus, par II semblans fendures; de coi l’une soit tenans a l’autre a la fin de l’une et de l’autre, si que li plus grans ligne conteigne la menor selonc ceste forme, des ceste ligne .b. jusc’a la ligne .g.; puis escorche le cuir qui est entre les II levres, et oste la graisse, et i amenistre ceu que nos avons dit de costure et de poudres, et ceu qui est necessaire en la cure, tant qu’il soit sanez; et s’il n’est sanez, ou li incision n’est mie toute faite, por ceu que li malaides ne vuet reposer, ou por le decorrement de sanc, si covient que tu emplisses la plaie de coton moilliet en oignement corrosif; et le laisse tant qu’il menjuce le remenant et la graisse, puis le cure tant qu’il soit saneis.
