Â¶ De incisione ligamenti quod accidit sub lingua, et prohibet loquelam.
Caput XXXIIII.
Quandoque ligamentum hoc quod accidit sub lingua, est aut naturale, cum quo nascitur homo, aut accidentale, a uulnere quod iam consolidatum est.
Et operatio in eo est, ut aperias os infirmi in capite eius in sinu tuo, et eleua linguam eius: deinde incide illud ligamentum neruosum per latitudinem, donec soluatur lingua a retentione sua.
Quod si in eo fuerit quiddam duriciei et nodationis, et fuerit illud ex consolidatione uulneris: tunc proiice in illud uncinum, et finde illud per latitudinem, donec incidas ligamentum, et soluatur nodatio.
Et caue, ne sit fissura in profundo carnis, et incidas arteriam illic, et accidat fluxus sanguinis.
Deinde colluatur in uestigio incisionis cum aqua rosata, aut cum aceto, aut aqua frigida.
Deinde pone sub lingua licinium ex lino, quod teneat infirmus in omni nocte: ut non consolidetur secundo.
Si autem accidat fluxus sanguinis, tunc pone super locum zegi tritum.
Si uero uincit te sanguis, tunc cauteriza locum cum cauterio lentiginoso, quod conuenit ad illud: deinde cura ipsum cum reliqua curatione, donec sanetur.
