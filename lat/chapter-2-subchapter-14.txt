Â¶ De cura Alxatrati quae fit in palpebra inferiori, et est rugatio uel contractio sursum ad dextrum et sinistrum.
Caput XIIII.
Haec Alxatrati quae fit inferius, est quae uere nominatur Alxatrati.
Et est naturalis, et est accidentalis.
Et accidentalis fit ex uulnere, aut fissura, aut cauterio, et illis similibus.
Et uia operationis in ea est, ut accipias acum, in qua sit filum duplum, et tingas eam in carnem, et facias eam penetrare a lachrymali sinistro usque ad lachrymale dextrum, donec perueniat filum in duabus extremitatibus carnis.
Deinde extende carnem ad superiora cum acu, et incide eam cum spatumili lato.
Si ergo redit figura palpebrae secundum quod oportet, est bonum.
Et si non, accipe radium, et pone ipsum in fissuram, et conuerte cum eo palpebram: et finde duas fissuras in latere interiore palpebrae, et sint extremitates duarum fissurarum ex duobus angulis incisionis, donec concurrant et fiat ex eis angulus: donec quando aggregantur fiat figura earum haec figura, et est litera lauda graeca.
Deinde aufer illam carnem per quantitatem, quod est latus eius acutum inferius, ab eo quod sequitur palpebram.
Deinde aggrega partes separatas: sue eam cum filo lanae.
Deinde cura eas cum eo quod diximus, de medicinis mollificantibus, et liciniis, donec sanentur.
Et si Alxatrati accidat ex fissura, et sutura, aut cauterio: tunc oportet ut findas fissura plana sub pilis palpebrarum, etiam secundum quod praecessit.
Deinde separa inter duo labia cum licinio, secundum quod diximus.
Et summa sermonis de cura Alxatrati, quando est desuper, aut inferius, est, ut currat in ea operatio, secundum quod praeparatur ex forma Alxatrati.
Ipsa namque est multarum diuersitatum in forma: et artifex prudens praeparat ingenium cum quocunque modo est possibile ei, donec redire faciat figuram ad formam naturalem, aut prope eam, et ipsemet infirmus, secundum quod conuenit ei ex operatione et instrumentis in plurimis dispositionibus.
