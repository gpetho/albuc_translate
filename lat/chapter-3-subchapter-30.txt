Â¶ De curatione dislocationis Spondilium dorsi.
Caput XXXI.
Quando accidit alicui Spondilium dorsi, aut colli dislocatio completa, aut remouentur Spondiles multae a locis suis: tunc non est in ea curatio, quoniam mors properat infirmo.
Et signum illius est, quod egestio infirmi egreditur absque uoluntate, neque potest tenere eam: et multotiens mollificantur ex eo quaedam membra eius, aut duo crura eius, aut duo brachia ipsius, aut unum eorum: aut remouetur Spondilis una de loco suo.
Multotiens enim remouetur, quod multotiens fit remotio earum ad quatuor partes.
Illa ergo quae remouetur ad posteriora, nominatur Gibbositas.
Curatio uero eius est, ut consyderes tunc, si Gibbositas accidit a puericia: tunc non est in ea curatio, neque ex ea est sanatio omnino.
In illa autem quae accidit a casu, aut percussione, aut similibus illis, iam dixerunt antiqui modos curationis sermone prolixo.
Cuius plurimum non redit cum proficuo.
Ego uero iam abbreuiaui ex illo, cuius parum excusat a multo eius ex propinquitate mea ad intentionem: et expositione mea qua exposui illud, et formaui instrumentum eius diuerso modo ab eo quo ostenderunt illud, et exposuerunt ipsum.
Dico ergo, quod in gibbositate quae accidit ab anteriori parte, non est ingenium, neque sanatio ex ea.
Et similiter in illa quae fit ad duo latera etiam.
Et non curatur ex eis, nisi illa quae accidit in dorso proprie, cum eo quod ego narro: et est, ut extendatur infirmus super faciem suam super podium aequale prope parietem: et expandatur sub eo stramentum humidum, ut non laedatur pectus eius.
Deinde ponatur lignum rectum fixum in fouea in terra, in extremitate podii, circiter caput eius: et lignum aliud circiter pedes eius in extremitate altera podii: et minister teneat lignum, et sit non firmatum in fouea.
Et minister alter teneat alterum.
Deinde inuolue super caput infirmi, et sub titillicis eius ligamentum lene, firmum: et extende extremitatem ligamenti ad lignum quod est apud caput eius: et liga ipsum in eo.
Deinde stringe ligamentum aliud supra anchas eius, et supra genua ipsius, et apud cauillas eius.
Deinde aggrega ligamenta omnia, et liga ea in ligno altero quod est apud pedes eius.
Deinde extendat omnis minister ad partem ligni ligamentum, et non remoueantur duo ligna ex locis suis in quibus sunt fixa: uerumtamen non sint firmata, sicut diximus.
Et medicus ponat palmas suas super Spondilem cum fortitudine, donec redeat: aut ponat super eam tabulam.
Deinde annectat super tabulam pedes suos, donec redeat.
Si autem non redit per hanc curationem, tunc accipe tabulam cuius longitudo sit circiter tria brachia.
Et caua in pariete de quo diximus quod est prope infirmum, locum in quem ingrediatur extremitas tabulae.
Deinde pone medium tabulae super Spondilem.
Et ponat pedes suos medicus super extremitatem alteram.
Et stringat bene, donec coartetur Spondilis, et redeat ad locum suum.
Deinde si uis, operare cum torno quod inuoluitur cum manu tua: et est, ut figas in terram apud caput infirmi in postremo podii duo ligna, quorum longitudo sit brachii unius: et apud caput eius in postremo podii duo ligna.
Et sit longitudo quae est inter omne lignum palmus unus: et iam factum est in omni loco foramen, in quo currit tornum: et firmetur lignum omne in terra multum, ne moueatur omnino.
Et intromittatur lignum rotundum: et est tornum in quo reuoluitur ligamentum in duobus foraminibus duorum lignorum.
Et in extremitate eius est foramen, in quo firmatur lignum, cuius longitudo est palmus cum eo quod reuoluitur: et in duobus lignis aliis est similiter illius.
Deinde stringe ligamenta quae strinxisti in pectore infirmi torno quod est apud caput eius: et ligamenta quae strinxisti in cruribus eius in torno quod est apud pedes eius.
Deinde stet apud omne tornum minister, qui torqueat manum suam cum licinio, cum quo reuoluitur tornum: et medicus aequet Spondilem, secundum quod diximus.
Haec est forma torni, quae sequitur.
Deinde postquam redit Spondilis, et aequatur locus, tunc oportet, ut ponas emplastrum exiccatiuum cum albumine oui.
Deinde stuppam.
Postea pone supra emplastrum astellam ex tabula, cuius latitudo sit trium digitorum, aut circiter eos.
Et longitudo eius quantitas quae capiat locum Gibbositatis, et super partem Spondilis sanae.
Deinde ligetur cum ligamento quod diximus.
Et utatur infirmus nutrimento subtili, donec sanetur.
Quod si remaneat quiddam eminentiae in loco in fine sanationis: tunc oportet, ut administrentur medicinae quae mollificant, et leniunt, cum administratione tabulae quam narrauimus tempore longo.
Et iam administratur in illo lamina plumbi.
Et quandoque accidit eminentia in postremo Spondilium dorsi: et putatur per eam dislocatio, et est illud os quod iam eminet.
Quare non oportet, ut praesumptio fiat ei cum hac medicina: fortasse enim accidere faciet mortem.
