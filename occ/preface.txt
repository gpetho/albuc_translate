 Ayssi comensan las paraulas de Albucasim .
 O, filhs, pus yeu he a vos complit aquest libre, le qual es le derier de la sciencia de medicina, per le compliment de lu so consequit la fi en lu, e per las exposicios de lu, e per las declaracios de lu, es a mi vist que yeu complesca aquel a vos am aquest tractat, le qual es partida de la operacio am ma, so es cyrurgia.
Quar la operacio am ma es prostrada en nostre regio e en nostre temps de tot privada, entro que fort leu peric la sciencia de lu, e le vistigi de lu es ostat; e no romasero de lu sino alcunas petitas descripcios en les libres dels Antics, les quals mudero las mas e endevenc ad aquels error e heyssitacio entro que son clausas las entencios de lu e es elonguada la forsa de lu e l’art.
 E es vist a mi que yeu vivifique aquela am ordenacio de aquest tractat en aquela segon la via de exposicio e de declaracio e de abreviacio; e per que vengua am las formas dels ferramentz de cautheri e dels autres instrumentz de la obra cum sia per addicio de la declaracio, e per preparacio de lu, la qual causa es necessaria.
 Mays la causa per la qual no es atrobat bo artifex am la sieua ma en aquest nostre temps, es quar la art de medicina es longua, e que cove le sieu actor denant aquo esser excercitat en la sciencia de anotomia la qual recontec Gualia entro que sapia les juvament dels membres e las formas de aquels, e la conjunctio e la separacio de lor; e haia la conoyssensa dels osses, dels nervis e dels lacertz, e·l nombre de aquels, e la egrecio de lor; e de las venas pulsatils e de las quietas, e dels locs del eyssiment de lor.
E per aquo ditz Ypocras que am u nom es mot, mays en l’obra petit, e majorment en la art de la ma.
Mays nos ja avem dit de aquel en l’introit de aquest libre; quar qui no es scient aquo que li avem dit de anotomia, no es evacuat que no caia en error per la qual siran mortz les homes, ayssi cum yeu he vist trops de aquels, quar alscus son formatz en esta sciencia e gettan se de aquela ses sciencia e ses experiment.
 Quar yeu vi un metge folh e enperit aver incidit un apostema escrophilos en le colh de una femna, e incidic alcunas arterias del colh per que fluic gran sanc entro que la femna cazec morta entre las mas de lu.
E vi un autre metge que pres que el traguera una peyra d’un home le qual avia procesit en sa etat, e la peyra era gran, e venguet a lu e trayssec aquela peyra am un tros de la vesiqua, per que aquel home al tertz dia es mort.
E yeu ja apelat fuy a estrayre aquela, e vi que per la grandesa de la peyra e per la disposicio del malaute conogui subre lu que morira.
 E vi un autre metge le qual prenia stipendic de un duc de nostra terra per cyrurgia, e endeven a un crastrat negre le qual era deves lu fractura en la coyssa de lu; e perparec le metge am la sua ignorancia, estrayssec la fractura, sobre la plagua, am pulvinas e astelas am forta strectura, e no layssec a la plagua espiracio.
E aprop le desliet segons los sieus desiriers, e aprop le relieg, e aprop le leyssec per alcus jorns e comandec que nos deslies le liament; e estec ayssi entro que la coyssa e·l pe foro apostematz, e pervenguet a perdicio.
E yeu fuy apelat a lu, e aparelhegui a desliar le liament, e conseguida es tranquilitat e enayssi amermet de sas dolors.
Mays empero ja corrupcio era confermada en le membre, per que no pogui refrenar aquela, e no cessec perambular la corrupcio en le membre entro que·l malaute peric.
 E vi un autre metge le qual perforec un apostema cancros, e fo ulcerat aprop alscus dias, entro que foc magnificada la malicia de lu am lo senhor de lu.
La qual causa es quar le cranc caut es pur de humor melencolic, lahoras no cove que pervengua a lu am ferr de tot, sino que sia an membre le qual suffertes que de tot fos hostat.
 E per aquo, filhs, necessari es a vos que la operacio am ma sia devisada en dos devesios: so es en operacio a lu qual es associada salut, e en obra am la qual es perilh en las majors disposicios.
E yeu ja he exsitat aquo en tot loc de aquest libre en le qual venc opperacio en la qual es error e temor; per que necessari es a vos que guardetz aquo e layssetz aquel, per que les folhs no atrobo via a parlar e a vos desonestar.
E donc prenetz las vostras armas am sollicitut e am proteccio de Dieu , e les vostres malautes am falicitat e am fermetat.
E usatz de la milhor via per la gracia de Dieu perdusent a salut e a lausabla successio, e laysatz las malautias terriblas de difficil sanacio, e ostatz las vostras armas de aquo que vos fa temer, per so que ysitatio en vostra fe e en le vostre nom no vos evasisca: quar mays es remanent a la vostra gloria, e pus aut en le mon e en derier a las vostras sanctitatz.
Gualia ja diyssec en alcunas sieuas monicios:
 “No mediquetz malautia mala, per so que mals metges no siatz nompnatz”.
 E yeu ja he devesit aquest libre segontz tres capitols.
 Comensa la divisio del libre, e primier de la primieyra partida.
 Le primier capitol ordenat del cap entro·s pes, en las formas dels instrumentz e en les ferrementz dels cauteris, e de aquo que necessari es en la opperacio.
 La divisio de la segonda partida.
 Le segon capitol, de siccio e perforacio, e de ventosas, e de plaguas, e de extractio de sagetas e de semblantz ad aquelas, tot capitolat e ordenat de las formas dels instrumentz.
 Divisio de la tersa partida.
 Le tertz capitol, de restauracio e de dislocacio, e de curacio de torcio e de semblantz ad aquels; capitol ordenat del cap entro·s pes, e de las formas dels instrumentz.
