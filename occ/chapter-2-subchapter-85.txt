 De las plaguas del ventre.
 L’indisposicio la qual accideys en le ventre es o gran, o pauc, o migiera.
De la gran alcunas veguadas yeys le budel o nervi del budel, per que es fayta intromissio de lor e la sutura de lor esser pus vehement e pus subtil.
E disrupcio petita es fayta dificil per autra manieyra, e siec se que la reduccio de lor es pus dificil, si no te coytes de la intromissio de lor al sieu loc tantost, quar se ubre e es engrossat per que le intrament de lu es fayt difficil.
E donc la milhor disrupcio es migiera, quar en aquela no es dificil la reduccio del budel, ayssi cum es dificil en las doas specias denant ditas.
 E sapias que sutura del ventre es segon quatre manieyras, mays doas suturas son comunas que conveneysso en suturas de las autras plaguas del cors.
E duas autras suturas proprias comunican a las autras plaguas, mays empero so mays proprias en la sutura del ventre.
E yeu recomti a tu quascuna am exposicio e declaracio.
Donc dic que quan la plagua es petita e es eyssit alcuna causa del budel per aquela, e es fayt dificil a reduzir aquel, lahoras aquo es en una de doas manieyras: o per parvitat de la disrupcio ayssi cum havem dit, o quan al budel es venguda inflacio per la frigiditat de l’ayre.
E donc quan aquo es ayssi, lahora cove que tu scalfes aquel enayssi que tu submerges una sponga ho drap humit en aygua tebeza sola, o que coguas en aygua squinant, e cyperum, e spic, e embroques am aquela le budel entro que la imflacio sia resolvuda.
E alcunas veguadas fa aquo vi en le qual ha stipticitat, e es milhor que la aygua sola en resolucio de la imflacio.
E donc cum tu vezes la imflacio esser resolvuda, lahoras tu humecta le budel am aygua en la qual es coyta altea e malvas, quar per aquo es alleujat le intrament de lu am pauca causa.
 Mays si es escusat le intrament de lu aprop aquesta curacio, lahoras scindeys la disrupcio un petit am strument am le qual so inscididas emorroydas.
E la curacio primieyra es milhor, quan es propriada que no es seccio, e no sia occupacio a seccar aprop necessitat e defaliment.
Del instrument, sec se la forma de lu:
 La una partida de lu torta aguda, e l’autra partida no-acuta, e la extremitat subtil, e no sia am la subtilitat de spatum, abantz sia obtusa un pauc.
 E donc cum la plagua es amplificada e yeys fora le budel, lahoras cove que la sua reduccio sia segon la forma de lu natural, en le sieu loc propri, si es possible sobre aquo, quar milhor es.
Mays quan la disrupcio es ampla, e es en la partida pu bassa del ventre, lahoras cove que tu fassas jazer le malaute sobre le sieu dos, e pausa las suas cambas pus autas que·l sieu cap; e si es en la partida pus desus del ventre, lahoras tu pause le cap de lu e·l pietz pus autz que las partidas dejos.
E semblantment si la disrupcio es en una de las doas partz del ventre, lahoras pausa la tua entencio e la tua consideracio tostemps en aysso per que la partida en la qual es la plagua sia pus auta que l’autra.
E ayssi cove que tu aministres aquo en las plaguas grans e en las plaguas migieras.
E en las plaguas petitas, pausa aquo que es a tu preparat, e aprop fay que·l ministre sia entre las tuas mas pyatados, le qual tengua la disrupcio tota am la sua ma e ajusta las labias de lu, e aprop descuebre de aquela ad aquel que siec la sutura alcuna causa aprop autra.
 E aquesta es la manieyra de sutura comuna: una que prenguas la agula, o comte de agula segon la cantitat de la amplitut de la plagua; e aprop layssa de la extremitat de la disrupcio del dit anular, e strenh la agula una, otre que tu no metas fiel en las doas extremitatz de la codena, am doas extremitatz del ciphac que es dejos la codena de las partidas dedintz, entro que fassas aquela penetrar de aquela partida; e tu ja has agreguadas doas extremitatz de la codena e doas extremitatz del ciphac, e so faytas quatre ordes.
E aprop strenh am fiel doble en le circuit de la agula, e alcunas veguadas de doas partz ensemps, e aprop agregua las doas labias e la plagua per agreguacio decent; e aprop layssa la grossitut del dit e fiqua una autra agulha en aquela, e aprop lia aquela am fiel ayssi cum fiest am la primieyra agulha; e no cesses far aquo si es necessitat am las agulhas entro que ajas complida tota la contriccio de la plagua.
E sian las agulhas migieras entre groceza e subtilitat, quar las agulhas subtils mot leugierament insciden la carn; e las grossas so de dificil intrament en la codena, e donc per aquo cove que sian migieras en subtilitat e grosseza.
E no cove que la agulha sia ficada en doas extremitatz de la codena propdana mot, per so que la carn no sia inscidida leugierament e que la plagua se huebra devant la sua consolidacio.
E no sian prolonguadas de sutura per que la plagua no sia prohibida de consolidacio.
E aprop inscideys las extremitatz de las agulhas per so que no ledescan le malaute deves le sieu dormier; e pausaras sobre la sutura pulvils expanduts de tota partida, les quals tenguan las extremitatz de las agulhas; e layssa aquelas entro que sapias que la plagua ja es consolidada.
E aquestas specias de sutura am agulhas en cal manieyra es pus convenient en las plaguas petitas, quar habasta en la sutura de lor una agulha o doas o entorn aquelas.
 Mays la segonda sutura es cominal: e es que tu aministres am sutura las quatre extremitatz, de la codena e doas extremitatz del ciphac, en una veguada, am agulha en la qual sia fiel envolopat engual en subtilitat e grosseza.
E aprop quan am la agulha auras penetrat aquestas quatre extremitatz, reduzeys la agulha de aquela meteyssa partida de la qual comensest, per so que le fiel retrayt caja de la pus subirana partida a la plagua, per so que la sutura sia segon sutura de drap am la qual les draps so strengutz.
E pausa entre quascuna sutura la quantitat del gros del dit mendre.
E aquesta sutura sabo les homes.
E am tal sutura yeu cozegui la plagua la qual era accidida a un home en le sieu ventre le qual era stat plaguat am un cotel, e era la disrrumpcio de la plagua major de un palm, e era eyssit dels budels entorn dos palms del budel del mieg loc e era la disrupcio en le mieg del membre; e adonc yeu reduzegui aquel depus que le budel havia stat foro la plagua per xxiiii horas.
E la plagua fo consolidada en le spazi de xv dias o entorn, e curegui aquel e es sanat; e aprop aquo visquec per motz ans, e es conversat en las suas disposicios.
E les autres metges havian jutgat que no fora sanat; e per miracle foc, quar yeu no curegui aquel am enguent, quar era en loc en le qual enguent no era atrobat ni deguna medicina, mays pausegui sobre la plagua coto viel dos veguadas lo dia e ablucio assiduo am aygua de mel entro que foc sanat.
 Mays yeu diyre dos specias de sutura proprias segon narracio de Paraula.
E es que tu comenses am sutura de la codena, e entrometas agulha de la partida deforo a la partida dedintz.
E donc cum la agulha penetra en la codena e en aquel meteys lacertz segon rectetut e en longetut de tot le cos, e layssa la extremita del ciphac en le qual has entromesa la agulha; e fay penetrar en la autra extremitat la agulha de la partida dedintz a la partida deforo en l’autra extremitat del mihat.
E don cum tu auras fayta aquela penetrar, lahoras tu fay aquela penetrar autra veguada en aquela meteyssa extremitat del mihat de la partida deforo a la partida dedintz; e leyssa la extramitat del ciphac que es en aquest latz, e fay penetrar la agulha en l’autra extremitat de la partida dedintz a la partida deforo.
E fay penetrar am aquela la tua penetracio am la qual fas aquela penetrar en le ciphac en la extremitat del mirat la qual es en la partida de lu entro que tot aquel penetre.
E aprop comensa de aquest meteys costat e cus aquel am la extremitat que es del ciphac en l’autra latz, e extratz la agulha de la codena la qual penetrec, e aprop redutz aquela en aquela codena e cos la extremitat del ciphac que es en l’autra costat am aquesta extramitat del mirat; e extratz aquela de la codena la qual es de part de lu.
E fay aquo una veguada e autra, e fay aquo una veguada aprop autre veguada entro que tu cozes tot aquo que es deforo segon aquel eysemple.
E la suma de aquesta manieyra de sutura es que tu cozes am sutura de pellicies am la qual cozo las pels, enayssi que tu cozes le ciphac una veguada de la part de la extremitat de la codena, e que leysses aquela autra veguada entro que la ajas complida.
 Mays la segonda specia de sutura propria la qual dieys eyssament Gualia , e aquest es de sermo de lu e per lu recomtat, es que tu cozas aquela segon semilitut am la qual alcus medicantz cozo aquela, enayssi que agreguan tota partida a la sua compar partida a lu convenient per natura; e aplican la extremitat de autre de lu e la extremitat del mirat al autra extremitat de lu, e aquo es fayt segon que yeu a tu recomti.
Cove que tu fiques la agulha en la extremitat del mirat a tu propdana de la partida deforo, e fassas aquela penetrar a la partida dedintz en aquel sol, e leysses dos extremitatz del ciphac; e aprop revolveys la agulha e fay aquela penetrar de foro a la dedintz en dos extremitatz del ciphac.
E aprop revolveys aquelas cascunas, e fay penetrar quascunas de la partida dededintz entro a la partida deforo en dos extremitatz del mirat autras que so en le latz contrari.
E aquesta manieyra de sutura es milhor de la sutura comuna leugiera, e es sutura de la qual precedic rememoracio.
Aquest es le sermo de Gualia
 E mays le diyssero alcus, sutura del ventre es rectificada am dos agulhas, so es que tu entrometas en aquestas a quascunas un fiel, e comensa am intromiccio de agulha de aquo que es deves tu, e fay aquela penetrar entro al autra latz segon sutura de aquels les quals cozo les cuers engualment.
 E sapias que quan disrupcio es en le mieg loc del ventre, lahoras la sutura de lu es pus difficil que dels autres locs del ventre.
Mays le juguament de medicacio de plagua es jutgament de las autras plaguas.
La qual causa es quar quan tu consieguas la plagua recent am le sieu sanc denant que l’ayre altera aquela, e reduses le budel e cozes aquela e aptas aquela decentment, lahoras pausa sobre aquela polvera encarnativa.
E si le ayre ja ha alterada la plagua, lahoras pausa sobre aquela alcus enguentz les quals so a tu presens entro que fassan peyra dura e cajan les fiels, e sian consolidatz ciphac e mirat; e aprop cura aquela ayssi cum es la curacio de las autras plaguas entro que sia sanat.
Mays si a tu no so presens las medicinas, lahoras pausa sobre aquela tantost, pus que comensa a getar brac, coto viel, e permuta aquel dos veguadas le dia, ayssi cum a tu e ensenhat, entro que sia sanat, quar tu no indigeysses de autra medicacio en motas disposicios quan las plaguas so simplas.
 Mays si tu temes que la plagua comunique en lesio als membres principals, lahoras cove que tu submergas lana leon en oli de trempada qualiditat, o en oli rozat, e pausa aquela en le circuit dels locs que so entre les angonas e dejos las aysselas.
E si sent dolor o putrefaccio en les sieus budels, quar motas veguadas aquo s’endeve, lahoras cristeriza aquel am vi stiptic negre tebe, e majorment si la poyredura es pervenguda en le budel e es fayta exitura penetrant entro la conquavitat de lu.
E sapias que aquela que es del budel gros es de pus leugiera sanacio que aquela que es en les budels subtils.
E es de dificil sanacio quar le budel le qual es apelat “gegunu” no recep sanacio de plagua que caja en lu de tot; e aquo es per la gran multitut de venas que so en lu e per la magnitut de lu que so en aquelas, e per subtilitat del cos de aquel, e per propinquitat de aquel a natura de nervis.
Mays si aquo que procezeys de la plagua es la tela, e conseguas aquela recent, redutz aquela segon la tua rectetut am la qual reduzes les budels engualment.
Mays si es passat a lu spazi e ja es feyt vert o negre, lahoras que tu strenguas aquela am fiel sobre le loc que es denigrat de lu, per so que vengua fluxs de sanc, quar en la tela so venas e arterias.
E aprop inscideys aquo que es otra aquel liament, e pausa dos extremitatz del fiel pendentz de la partida dejos de la plagua foro lu, per que sobre tu sia alleujada la atraccio de lu deves le cazement de la tela e emissio del brac de la plagua.
 Rememoracio de las plaguas quan accideysso en le budel.
 Quan accideys disrupcio en le budel e es petita, lahoras es possibla que sia resteurada en alcus homes, per aysso quar yeu vi aquel le qual era stat plaguat en le sieu ventre am percussio de lansa et era la plagua de la part dreyta del stomac, e la plagua era antiquada e fayta fistula, e eyssic de lu gestio e ventositat.
Adonc yeu pansegui la curacio de lu ja sia que no era confizat en la sanacio de lu, mays cessegui subtiliar aquel entro que foc sanat e le loc es consolidat.
E yeu pus que vi le loc ja consolidat, timegui sobre le malaute que endevengues sobre lu accident de mal en le sieu ventre; e no endevenc alcu per aquo mal accident e romas en las suas milhos disposicios mangant e bevent, e aprop entrec en banh e es exercitat en sos ditz.
 E ja diysero alcus experimentados que quan endeve plagua en le budel, e es petita, lahoras cove que sia liada segon aquesta manieyra: e es que tu prenguas fromiguas de grans caps; e aprop ajusta las doas labias de la plagua e pausa una fromigua de aquelas que aja la boca uberta sobre las doas labias de la plagua; donc quan pren sobre aquelas e strenh la sua boca, abscindeys le cap de lu, quar adhereys e no es dissolvut.
E aprop pausa autra formigua prop la primieyra, e no cesses aquo a far am formiguas una aprop autra segon la quantitat de tota la plagua.
E aprop reduzeys aquela e cos la plagua; e romanguan aquels caps annexces en le budel entro que·l budel sia sanat; e no accideys al malaute degun nocument.
 E ja es possible que·l budel sia liat am fiel subtil lo qual es fayt del budel de bestia annexs am lu, pus que es mes en agulha; e es que tu prenguas la extremitat de aquestz fiels de budel, e sia mot descarnat, e aprop lia la extremitat de lu am fiel de li, envolopat, e aprop entromet aquel fiel en agulhas e cos am aquel le budel, e areduzeys aquel en la disrupcio.
E aquesta manieyra de sutura am formiguas no es sino segon via de fiducia e d’esperansa.
Mays si la plagua es gran e ampla, majorment si es en un dels budels subtils, quar lahoras no es engen sino subtiliacio, e no es sanacio de lu de tot.
