 Capitol .lxxiv.
De perforacio de eyssedura accident en la mayre.
 Motas specias de apostemas accideysso en la mayre, ayssi cum cranc e apostema lapident e ulceracios e adhubelat e erpetromens e fistulas emorroyas e raguarrias e thyl e autres apostemas.
E yeu ja he dit aquestas malautias e las specias de aquelas e les senhals de aquelas, e las curacios de lor en la divisio.
E cove que yeu digua en aquest tractat de apostema caut le qual ve en la mayre quan es dels apostemas que collegeysso sania, e si vols saber en qual manieyra se fa la opperacio de lu am ferr.
 Adonc cove que tu consideres si la dolor de la apostema en le sieu comensament es aguda am percussio e flecma e febre, e vezes aquel enrogezir e si catz sobre aquel le sentiment, lahoras no·t coytes am perforacio de lu, e cura aquel am aquo que ajuda sobre la maturacio entro que cesse la acuitat dels accidentz.
E lahoras cove que tu fassas cezer la femna sobre una cezelha que aia doas cezelhas; e recline sobre le sieu dos e ajusta les sieus pes a la partida pus dejos del ventre, e las sieus coyssas sian expandudas, e pausa les sieus brasses dejos les sieus denols, e lia quascus am liament ad aquo convenient.
E aprop la matrona segua del latz dreyt e aministre le instrument am le qual es ubert le orrifici de la mayre, la forma del qual vindra en aquelas causas que·s faran aprop.
 E cove quan vols ministrar aquest instrument que tu fiques am lo ray le preon de la mayre de la femna, e aquo que del instrument es intrat en la mayre no sia mays que·l preon de la mayre e leda le malaute.
Mays si l’estrument es major que·l preon de la mayre, lahoras cove que tu pauses pulvils sobre la textura del preon de la mayre per sso que sia prohibit l’intrament de tot instrument en le preon de la mayre.
E cove que tu pauses le vertitge que corr en le strument del latz pus desus e que le ministre tengua le strument e revolva le vertitge entro que sia ubert le orrifici de la mayre.
E cum appar la excitura, e es tocada am la ma e es leon e molh, lahoras cove que tu secces aquela deves le cap de lu am spatum lat.
E cum la sania es evacuada, lahoras cove que tu pauses en la plagua una meca submersa en oli rozat o oli vert en le qual sia alcuna stiptisitat; e pausa la calca7 en la seccio en le preon de la mayre.
E pause deforo la mayre e sobre le pentenilh lana munda submersa en aygua en la qual sian bulidas malvas.
E aprop sia curada aprop dos dias am enguent le qual conveneys ad aquo entro que sia sanat.
E alcunas veguadas es lavada la mayre e la plagua enayssi que es cristerisat am aygua e mel, e aprop am aygua en la qual es bulhida razit de liri o de aristologia longua, e aprop retorna al enguent.
E si la plagua es dedintz en la mayre ameguada, lahoras cove que tu sias prohibit de la curacio de lu am ferr, habantz cura aquel am aquo que havem dit en la divisio.
