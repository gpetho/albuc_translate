des diverses manieres de brisure
Maintes manieres de brisures sont, et diverses figures, et les causes sont destintees;
car il a brisures que sont faites de percussion d’espee, et li colz oste tout l’os jusc’a syfac qui est desoz l’os, si com fait haiche ou fust; et por ceu est apelee ceste maniere de briseure «haichure».
Ou li espee cope l’os par desus sens percier, et est apelee ceste maniere de brisure «absolue»; et est li plaie de ces .ij. brisures grans ou petite.
Et s’il i a percussion emboee, ou fendure ou de colz de piere, ou de cheoir sus piere, ou d’autres semblans.
Et s’il a brisure persant, qui aproiche jusc’a la toile qui est desoz l’os, ou elle est sus l’os, et est ceste plaie ou grans ou petite.
Et si a plaie qui est reponue en l’os ausi subtil com uns chevous, et est li fendure petite, et por ceu est apelee ceste brisure «capillaire»;
et si la plaie qui est faite ou par ferir de piere, ou par cheoir, ou par semblant chose, et fait entrer la piece de l’os aval, et est li leus chevez si com font li chaudelier quant il fierent sus les chaudieres; si entre li piere dedens.
Et ceu avient plus a sous qui ont ou chief moistes os, si com chief d’enfant;
et avient a toutes ces manieres de brisure que pieces menues en sont desevrees si com esteles; et je em parlerai en son leu.
Et conoissons toutes manieres de briseures par la detraction sus elles, et l’inquisition a tentes, et par la char corrumpue qui est sus.
Li semblance capillaire est conue par ceu que quant on a descovert l’os, et on frote enche sus, si apert li brisure noire.
En la cure de la brisure, pren garde as accidens dou malaide, et se tu vois nul malvais accident, si com vomissement de cole, et amission d’entendement, et estension, et paumeson, et fievre ague, et les eulz issir fuer et rougir, et autres semblans em plusors dispositions, si ne puet saner sens doute.
Et se tu ne vois accident espoantauble, et tu esperes salut, si comence la cure.
Et quant li navrez vient premier a toi, et c’est en yver, si covient oster l’os devant lou quatorzime jor au mues que tu pues.
Et se c’est en esteit, si te haste d’oster l’os devant lou septime jor, ainsois que li toile desoz l’os soit corrumpue, et vienent li accident que nos avons dit.
Et se li brisure de l’os vient jusc’a la toile que cuevre lou cerveil, si covient que tu fendes la partie fendue ensi: et est que tu preignes lou chief dou malaide navreit, et descuevre sus l’os en toutes les manieres que tu pues, et sus la figure de la plaie plus souef que tu pues,
et se decorrement de sanc vient au descovrir l’os, ou aposteme chaus, se li aide de ceu qu’il covient, et est que tu emplisses lou leu de drapelz moilliez en oile roset;
et fai reposer la plaie tant que li apostemes chaus soit apaisiez, et soies asseurez de decorrement de sanc; puis comence entor l’os a oster, et c’est fait selonc .ij. manieres d’ovraige: l’une manieres si est que tu copes au taillement estroit devant, et c’est li forme:
Et puis i boute .i. autre taillement plus grant que lou premier.
Et li seconde maniere si est que tu aies nombre de taillemens divers, les uns estrois et les autres larges, et soient a pointe, et soient de fer inde; et en oevre legierement, que tu ne bleces le chief.
Et se li os est fors et durs, si covient que tu lou perces entor, ainsois que tu i aministres taillemens avec tareres, ne mie parfont qu’il ne percent outre l’os dou test, et doit avoir desus la pointe une marge ou .i. cercle, que ne laisse passer la pointe outre l’os; et t’en covient avoir plusors, si que chescuns viegne en son leu de l’espés de l’os, si que tu aies tareres por toz test; et c’est li forme des .iij. manieres de tareres:
Li qualitez por percier entor l’os brisiet est que tu mettes .i. tarere sus l’os, et torne a tes dois tant que tu saiches que li os est perciez; puis remet lou tarere autre part un poc aprés, et ensi fai tout entor, puis cope as incisoires l’espaice de l’os qui est entre les pertu, et fai ceu plus subtilment que tu pues, et legierement, si com nos avons dit, tant que tu en traies l’os a ta main, ou a aucun des estrumens que tu as si com tenailles, pinceures; et garde que tu ne touchier au cerveil ne au syfac.
Et quant tu avras l’os perciet, et trait, si couvient que tu reses l’apreteit qui est demoree de l’os a tout .i. autre estrument semblant a un incisoire, mais il covient qu’il soit plus tenves et plus subtilz que li autre incisoire;
et s’il demore rien des petis os, ne nulles escailles, si les oste legierement a .i. des estrumens; puis cure la plaie de tentes et d’oignemens que nos avons dit.
Et li autre maniere d’ovraige si est cil que Galiiens dist, qui est plus saus; et le loa molt fort, et c’est sa parole.
Il covient premier que tu descuevres une partie de l’os, lai ou li brisure apert mues, si que quant tu avras descovert celle partie, si metras desoz lou chief de cest incisoire lenticulaire, de coi ci est li forme:
Et ne trenche mie d’une part, et est li partie ague en .ij. costez, si que li trenchans est devers l’os; puis fier d’un petit maillet sus, si que tu copes legierement l’os tout entor, et te done bien en garde de la toile que est desoz;
s’elle est aerse a l’os, si l’oste legierement, car on l’oste bien sens nuisement, et sens paor.
Et se li brisure de l’os ne perce jusc’a la toile, et li os est copez tant soulement par desus, et il i a petites pieces, si couvient rere celle asperiteit, et oster les escailles au raseur subtil dont tu dois avoir diverses quantitez, por amenistrer en chescun leu le plus covenauble, selonc l’ovraige et la figure de la brisure.
Si reis devant de grant raseurs, et aprés de plus subtilz, et ne cesser de ceu faire tant k’il soit bien.
En chescune des autres tailleures capillaires et brisure subtil, covient que tu amenistres cause selonc son adrecement; et c’est chose que n’est mie reponue a celui qui a mis son estude en cest art.
Et se li syfac est descovers, si covient que tu preignes .i. drapeil de lin, selonc la quantiteit de la plaie, et le moille en oile roset, et le mete sus la plaie;
puis pren .i. autre drapeil doublé en .ij. ou en .iij., et le moille en vin et en oile roset, et le met sus le premier drapeil; et fai ceu plus legierement que tu pues, que tu ne grever lou syfac, puis aministre par desus .i. autre liien, et ne l’estraindre mie fuer que tant k’il teigne la plaie soulement;
et le laisse ensi .i. jor ou .ij., tant que li apostemes chaus soit apaisiez, puis le deslie, et i aministre medicines si com racines de lis, et farine de veces, et poudre d’encens, et aristologe, et semblans choses; et de ces choses fai poudre, et met sus la plaie, et i aministre adés medicines mondefians sens mordication;
et warde que li plaie soit adés nette, que tu n’i laissier mie l’oignement, ne n’i laissier mie assembler bowe, car quant bowe s’asemble sus la toile dou cerveil, si la corront et porrist, et avient au malaide grans malice; car quant on met sus lou syfac chose mordant, si nercist par desus.
Pren warde donques, se nulz mavais accidens vient au malaide, si com nos avons dit, si est doutable sens doute.
Et se noiror n’i vient fuers que por la medicine c’on a mise sus, que teil vertu ait, si covient que tu preignes une partie de miel, et .iij. parties d’oile roset et en glue .i. drapel, et lou met sus lou syfac;
puis lou cure de manieres de cures qu’il couvient, tant qu’il soit sanez.
