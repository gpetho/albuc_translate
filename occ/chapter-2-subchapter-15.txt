 Capitol .xv.
De la adherencia de la palpebra am la conjunctiva o am la cornea.
 Quan accideys aquesta consolidacio a motz homes enayssi que sia solidada la palpebra pus desus am le album del huel, e sia prohibida de la facilitat del movement e de las suas obras naturals, donc cove que tu entrometas la extramitat del ray dejos la palpebra, e eleva en sus aquela, o exten aquela am le unci.
E aprop tu inscideys la adherencia am spatum subtil, le qual no sia am acuitat de las inscisios, habantz obtus un petit per so que·l malaute no sia inquietat deves la operacio, e remau le spatum que no ledesca le huel am la sua acuitat.
E sia la tua inscizio quays excorjan aquela adherencia am facilitat entro que sia retornada la palpebra segon la sua forma natural e que sia sanada tota la adherencia.
E aprop tu met en le huel aygua salada am la qual tu laves; o distilla en lu de zunia dissolvut en l’aygua.
E aprop separa entre la palpebra e l’huel am calgua de li, e pausa sobre le huel lana infuza en album de huou, e aprop le tertz jorn usa de causas consolidativas entro que sia sanat.
