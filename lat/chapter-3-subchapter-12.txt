Â¶ De restauratione fracturae Brachii.
Caput XIII.
Brachium est compositum ex duobus ossibus, quae nominantur duo focilia.
Quorum unum est paruum: et est illud quod sequitur pollicem.
Et alterum est magnum, et est illud quod est positum sub paruo ab inferiori parte.
Fortasse ergo frangitur focile maius solum, aut paruum: et fortasse franguntur simul.
Quando ergo frangitur focile paruum superius, tunc restauratio eius est facilis, et sanatio eius est facilior.
Et quando frangitur focile inferius, est fractura eius mala, et sanatio eius difficilis.
Et deterior ea est, quando franguntur duo ossa simul.
Si ergo os quod frangitur est focile parum superius, tunc conuenit medico apud restaurationem eius, ut ponat extensionem paruam cum facilitate, donec aequet ipsum.
Si uero focile magnum est illud quod fractum est: tunc oportet, ut ponat stricturam fortiorem ualde.
Et oportet, ut ponat figuram manus apud restaurationem eius, et ipsius extensionem extensam super puluinar.
Et sit pollex manus ad superiora altior omnibus digitis: et sit articularis inferior omnibus digitis, uel reliquis: et infirmus sedens quadratus super seipsum, et sit puluinar coram eo, uel in directo eius, in altitudine, ut non incurrat infirmus laborem.
Deinde extendat minister Brachium ab inferiori parte, aut manu sua, aut cum ligamento.
Et minister alius extendat desuper similiter.
Deinde aequet medicus os, donec reducat ipsum secundum meliorem figuram quam potest.
Quod si in fractura ossis sunt satagiae, tunc conare reducere omne frustum in loco suo uirtute tua.
Si uero apparet in eo sathaiatum separatum, et pungit cutem, et non est tibi spes in restauratione eius: tunc finde super ipsum, et aufer ipsum secundum modum quem diximus in eis quae praemissa sunt.
Si autem fractura est cum uulnere, ego iam feci ad illud capitulum singulare, ergo accipe curationem illius inde.
Quod si accidat in principio tuae restaurationis apostema calidum, tunc line pannum cum caeroto facto ex oleo rosato, et caera alba, et sit medium inter spissitudinem et subtilitatem: et stringe pannum super ipsum strictura subtili, donec quando sedatur apostema: tunc remoue caerotum, et pone emplastrum praeparatum ex puluere molendini cum albumine oui.
Deinde pone astellas, et sit astella quae ponitur super fracturam ipsam latior parumper, et fortior.
Et scias, quod numerus astellarum Brachii est sex in pluribus dispositionibus: siue sit fractura in focili uno, aut in duobus focilibus simul.
Deinde pone stricturam tuam super locum fracturae fortiorem et uehementiorem, et aliquanto plus cum strictura ad superiora fracturae, aut ad inferiora eius: aut pone stricturam molliorem strictura eius parumper, secundum quod praecessit rememoratio eius in principio capituli.
Et sint panni qui inuoluuntur super fracturam, panni lenes, humidi: et non sint duri, asperi.
Et sit filum quo stringitur ex lino proprie, medium inter subtile et grossum, sicut narrauimus.
Et considera membrum et ligamentum post dies.
Quod si accidat aliquid cuius rectificatio sit necessaria, sicut pruritus qui accidit membro: tunc oportet, ut embroces membrum cum aqua calefacta, donec quiescat ille pruritus, et dimittas membrum non constrictum, donec quiescat, deinde itera stricturam.
Quod si strictura iam mollificata est, et os iam remotum, et similia illis: tunc rectifica illud totum uirtute tua, et considera iterum.
Nam si nutrimentum prohibetur peruenire ad membrum, propter superfluitatem stricturae, tunc oportet, ut mollifices ipsum parumper, et dimittas ipsum aliquot diebus, donec currat ad ipsum nutrimentum, deinde stringe ipsum.
Si autem non accidit infirmo aliquid eorum quae diximus, tunc non oportet, ut soluatur, nisi post uiginti dies, aut circiter hos.
Deinde suspendatur manus infirmi ad collum eius.
Et sit collum eius aequale, et custodiatur uirtute sua a motibus agitatiuis.
Et fac eum dormire super dorsum suum.
Et scias, quod haec fractura in triginta diebus, aut in triginta duobus diebus restauratur: et fortasse restauratur in uigintiocto diebus.
Totum illud est secundum dispositiones complexionum, et dispositiones uirtutis.
