Â¶ De curatione ossium fractorum quando restaurantur tortuose.
Caput XXIII.
Quando accidit membro iam restaurato post sanationem eius tortuositas, et eminentia ossi fracto, aut nodatio: et foedatur per illud forma membri, uerumtamen membrum non prohibetur ab operatione sua naturali: tunc non oportet ut recipias sermonem eius, qui existimat, ut frangatur membrum denuo.
Et iam fuerunt multi stolidorum medicorum et restauratorum, qui fecerunt illud in terra nostra.
Et haec quidem operatio est uituperabilis ualde, perducens ad mortem, uel timorem magnum, ut scilicet sit mortalis.
Verum si claudicatio et nodatio sunt recentes: tunc oportet, ut embrocetur cum aqua tepida, in qua decoctae sint herbae mollificantes, sicut folia alteae, et radix eius, et mellilotum, et illis similia.
Et fiat ei emplastrum cum emplastro mollificatiuo, sicut dyachilon decenter factum.
Aut sumatur mucilago radicis alteae, et concutiatur cum adipe gallinae, aut oleo sisamino: et emplastretur cum eo.
Aut sumantur ficus pingues, et terantur cum fimo columbino, et similibus eis quae nominantur ex medicinis diminuentes consolidationem.
Et quandoque soluitur nodatio cum fricatione assidua, antiqua, et leni, quae fit cum manibus humidis.
Et administretur motus membri ad omnem partem in horis omnibus.
Si autem tortuositas iam antecessit, et fortis facta est, et conuersa est in lapidem, et prouocata est necessitas ad curatonem eius cum ferro: tunc oportet, ut secetur superius eius, et soluatur continuatio ossis, et incidatur quod superfluit ex nodatione aut osse cum Incisoriis subtilibus: et administretur facilitas in illo cum sollicitudine et studio.
