Â¶ De sectione super species Nodorum.
Caput XLV.
Nodorum multae sunt species, et ego iam dixi omnes species eorum in diuisione: et oportet ut narrem hic differentiam inter Nodum, et Exituram: cum sit dubitationem faciens.
Dico ergo, quod cum Exitura est caliditas, et febris, et dolores uehementes, donec sedatur ebullitio superfluitatis, et completur putrefactio: tunc enim quiescunt febris et calor.
Cum Nodo uero non est caliditas, neque febris, neque dolores, et continet eos kistis sifachin, qui est eis saccus proprius, et est secundum colorem corporis: et est incaeptio eorum sicut cicer, et fit sicut batecha, et maior et minor.
Et sunt secundum duas species: aut pingues: aut continent humiditatem.
Et colores humiditatis sunt multi, secundum quod dixi in diuisione.
Oportet ergo, quando peruenis ad curationem Nodi, ut experiaris eum, et inquiras ipsum in primis cum instrumento quod nominatur Intromissum, secundum quod ueniet forma eius in capitulo quod est post hoc.
Et modus inquisitionis apostematum, et Nodorum omnium est, ut accipias hoc instrumentum, et intromittas ipsum in humidiorem locum, quem inuenis in apostemate: et tu reuolue digitos tuos cum eo paulatim, donec scias quod instrumentum iam penetrauit cutem.
Deinde ultima manum tuam secundum mensuram magnitudinis apostematis.
Deinde extrahe Intromissum, et considera illud quod egrediur in uestigio eius.
Si ergo egreditur humiditas currens, quicunque color sit: tunc seca ipsum sectione superficiali, secundum quod dixi in reliquis apostematibus.
Et si non egreditur humiditas in uestigio Intromissi, tunc scias quia est pinguis: seca ergo super ipsum sectione habente formam crucis, secundum formam hanc, sicut docui te: et suspende ipsum cum uncinis, et excoria cutem ab omni parte cum facilitate: et custodi kistin si potes super illud, ut extrahas ipsam sanam cum Nodo.
Si autem disrumpitur kistis apud operationem, et non est possibile extrahere ipsam sanam, multotiens enim accidit illud, tunc extrahe ipsam frustatim, donec non remaneat ex ea aliquid.
Nam si remanet ex ea aliquid parum, aut multum, redit Nodus secundum plurimum.
Quod si uincit te, et remanet ex eo parum: tunc imple uulnus apud completionem tuam, quibusdam pulueribus corrosiuis acutis: et stringe uulnus, et pone supra ipsum quod sedet apostema calidum, et cura ipsum cum reliqua curatione, donec sanetur.
Si ergo est Nodus magnus, tunc sue duo labia eius, et cura ipsum cum eo quod incarnat.
Si autem est tibi contraria uena pulsatilis, aut non pulsatilis: tunc propera, et imple locum zegi trito, et dimitte ipsum strictum duobus diebus, aut tribus, donec putrefiat uulnus, et quiescat ebullitio sanguinis: deinde redi ad incidendum illud quod remansit ex Nodo.
