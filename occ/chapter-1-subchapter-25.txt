 Capitol .xxv.
De cauterizacio de titillic que es le cap del ajutori.
 Quan le cap del ajutori es dislocat per causa de humiditatz lubricas e no es fermat en la hora del sieu retornament deves la sua dislocacio entro que sia a lu aquo costuma de retornar, e aprop per un petit movement es deslocat ayssi que sâ€™endeve, ayssi cum nos havem testificat, lahoras cove que primieyrament redusiscas la dislocacio, e aprop le malaute sia reversat sobre le sieu dos o sobre le latz sa; e aprop eleva la codena la qual es en la partida dedintz del citillic a las partidas desus am les ditz de la tua ma sinistra, si la junctura es dislocada a las partidas dedintz.
E aprop igneys le cauteri havent dos caps; e aquesta es la forma de lu:
 E aprop cauteriza la codena entro que penetre aquela entro al autre latz; e vindra la figura de cauterizacio lahoras de iv caps cauteris.
e so aquel subtils segon la quantitat de tenta; e aquesta es la forma de lu:
 E alcunas veguadas es ajustat segon aquest comte i per que son les cauteris .viii.
E aprop pausa sobre le cauteri porys cuytz am sal, e aprop fay adherir le malaute a trenquilitat, e lo membre no sia maugut per alcun temps entro que sia confortat.
 E si la dislocacio es a las partidas desus e tart es fayt aquo, lahoras cauteriza sobre le muscle am cauteri clavilh o am motz cauteris puntan, quar la junctura es confermada e la humiditat es romauguda e le malaute es sanat.
