Â¶ De mundificatione infantium, et curatione ex errore eis accidente.
Caput LVII.
Circumcisio non est solutio continuitatis, sicut reliqua uulnera: uerumtamen cum sit ex operatione nostra, uoluntate nostra, et usus eius sit in pueris proprie, est necesse ut signemus in ea operationem meliorem, et uiam leuiorem perducentem ad salutem.
Dico ergo, quod antiqui non dixerunt circumcisionem in aliquo suorum librorum: quoniam non utuntur in legibus suis, et non est nisi quod acquisiuimus per experimentum.
Quod est, quia ego inueni maiorem partem artificum, et phlebotomatorum uti mundificatione, circumcidendo cum nouacula, et cum forficibus: et utuntur alfecati, et ligaudo cum filo, et incisione cum ungula.
Et ego quidem iam probaui omnes istos modos, et non inueni meliorem mundificatione cum forficibus, et ligamento cum filo.
Quoniam in mundificatione cum nouacula, multotiens effugit cutis.
Quoniam cutis praeputii duas habet tunicas: ergo forsitan inciditur cutis superior, et temanet tunica inferior: cogitur ergo ad incisionem ad incidendum alteram, et dolorem futurum.
Et cum mundificatione quae fit per alfecati, id est, digitalis, quo utuntur sutores, non securatur incisio extremitatis uirilis membri: quoniam fortasse ingreditur in foramen eius.
In mundificatione autem cum ungula, fortasse euadit ferrum, et corrumpit operationem tuam: et cutis quidem pueri est breuis natura, et multotiens nascuntur taliter, quod non indigent mundificatione: et iam uidi illud.
Mundificationis autem cum forficibus, et ligamento cum filo, bonum experimentum detexit mihi: quoniam forfices sunt proportionalis incisionis: propterea, quod acuitas quae est superius, est sicut acuitas quae est inferius.
Cum ergo premis manum tuam, proportionantur duae acuitates, et incidunt secundum operationem unam in tempore uno: et fit compressio simili figura, continens cutem uirgae ab omni parte, cum qua non cadit error omnino.
Et modus operationis propriae est, ut facias extimare, puerum praecipue, si est ex eis qui intelligunt parumper, quod tu non facis, nisi quod ligas filum in uirga sua tantum: et dimittas ipsum usque ad diem alium.
Deinde fac eum gaudere et laetari omnimodo quo possibile est tibi illud, ex eo quod recipit intelligentia sua.
Deinde fac eum stare inter manus tuas praeparatae staturae, et non sit sedens: et occulta forfices in manica tua, aut sub pede tuo, ne uideat eos puer omnino, neque aliquid ex instrumentis.
Deinde intromitte manum tuam ad uirgam eius, et suffla in cutem, et trahe eam sursum, donec egrediatur caput uirgae.
Deinde mundifica ipsam ex eo quod aggregatur in ea sordicie.
Deinde liga locum signatum cum filo duplo.
Postea liga inferius eo parumper ligamentum secundum.
Deinde tene cum indice tuo, et pollice locum ligamenti inferioris retentione bona, et incide inter duo ligamenta.
Deinde eleua cutem sursum uelociter, et extrahe caput uirgae.
Deinde dimitte sanguinem currere paulatim (est enim melius) et pone puluerem desuper: et super puluerem pannum in quo expansus est uitellus oui decocti in aqua rosata, concussum cum oleo ros recenti bono: et dimitte eum super ipsum usque ad diem alium: et cura ipsum reliqua curatione, donec sanetur.
Forma autem forficis ad mundificationem haec est.
Sint hebetes duae extremitates, et sint incidentes: ne egrediatur in eis ramus claui: et sit longitudo duarum acuitatum, sicut longitudo duorum manubriorum aequaliter.
Error uero cadens in mundificatione est: quoniam fortasse effugit cutis intrinseca tota, aut pars eius apud incisionem.
Ergo oportet, ut extendas eam ex hora tua cum ungue tuo ante apostemationem loci: et incidas eam secundum aequalitatem.
Quod si non potes tenere eam cum ungue tuo, tunc extrahe eam cum uncino, et incide eam.
Si autem praeterierint ei tres dies, et remanet quod est sub uirga inflatum, apostematum: tunc dimitte illud, donec sedetur apostema calidum, et excoria illud cum facilitate, et incide illud secundum quod praeparatur tibi: et caue tibi a capite uirgae.
Non enim nocebit ei illud.
Cura ergo illud cum eo quod consolidat uulnus ex pulueribus, quos narrauimus in tractatu de pulueribus: et si inciditur ex cute supra mensuram, et euadit ad superiora, non nocet ei illud etiam.
Cura ergo illud cum eo quod diximus, donec sanetur.
