 Capitol .lxv.
De la cura de hernia entestinal.
 Le adveniment de aquesta hernia es per seccio que endeve en le ciphac extendut sobre le ventre de part dels angunars del mirac del ventre, per que deysendo les budels de aquela ruptura ad alcu dels budels.
E aquesta ruptura es o del ciphac o de excencio de lu, e accideysso aquestas doas specias per motas causas: o percussio, o per sautz, o per clamor, o per elevacio de alcuna causa greu, o per semblantz.
E·l senhal de aquo, quan es per extencio del ciphac, es que accideys pauc a pauc en lonc temps, e no accideys soptament, e es apostema engual entro ves le preon per so quar le ciphac comprem le budel.
E le senhal de lu es quan es per seccio del ciphac, quar al comensament fa accidir dolor vehement sobtament; e es apostema divers aparent dejos la codena propdana aparent, e aquo es per eyssiment del budel, e·l cos de lu a las partidas deforo del ciphac.
E alcunas veguadas es fora-getat am le budel la tela, e es apelada aquesta hernia entestinal zirbal.
E alcunas veguadas es fayta am ventositat, e alcunas veguadas corr en le budel fenda, e aqui es retenguda, e es am aquo gran pernitia3 del malaute, e alcunas veguadas fa endevenir dolor malvada e majorment quan es premut.
 E en la curacio de las especias de aquesta malautia am ferr es temor, per que cove que sia esquivat le cazament en aquela.
E la manieyra de la operacio de aquela es que comandes al malaute que redugua le budel am la sua ma a las partidas dedintz de la sua conquavitat si obezeys al sieu retornament, e aprop sia envessat sobre le sieu col entre las tuas mas, e eleva las cambas de lu.
E aprop sten la codena la qual siec la codena dels testicols a las partidas desus, e inscideys la codena dels testicols tota per le lonc; e aprop fiqua en doas labias de la seccio uncis segon que indigeysses a hubrir la seccio am aquels.
E si’ la seccio segon la quantitat que a tu sia possible que de aquela le huou sia foro-getat.
E aprop excorja aquela ciphaqueth les quals so dejos la codena dels testicols, entro que sia descubert le ciphac blanc dur de quascuna partida.
Lahoras tu entromet le tieu dit en aquo que siec le testicol, en aquo que es entre ciphac blanc, le qual es dejos la codena del huou, e entre le ciphac segon, e absolve am aquel’adherencia que es en la partida detras del huou.
E aprop mau am la ma la codena dels testicols a las partidas deforo, e am aysso exten le ciphac blanc en sus am la ma sinestra, e eleva le huou am le ciphac a la partida de la seccio; e comanda al ministre que extenda le huou ensus e tu dissolveys la adherencia que es detras am solucio complida.
E cerqua am les tieus ditz que lay no sia alcuna causa del budel envelopat en le ciphac blanc dur.
Mays si tu atrobas de lu alcuna causa, lahoras tu enpelleys aquel al ventre dejos.
E aprop tu pren una agulha en la qual sia fiel gros fayt de x fiels, e entromet aquel deves le derier del ciphac, le qual es jos la codena dels testicols, la qual siec seccio; e aprop inscideys las extremitatz las quals emineysso del fiel entro que sian quatre fiels, e aprop compausa alcus de lor sobre alcuna figura en manieyra de crotz; e lia am aquel le ciphac del qual havem dit que es dejos la codena dels testicols am fort liament de dos partz.
E aprop envolveys las extremitatz dels fiels e lia aquelas am liament vehement entro que alcu dels vayssels que noyrrisso aquels no puscan trametre alcuna causa per so que de aqui no accida apostema caut.
E pausa autra veguada liament segon foro le primier liament, lonh de lu mens tres ditz; e aprop aquestz dos liaments layssa del ciphac le qual es dejos la codena dels testicols la quantitat de la grandeza del dit, e inscideys tot le romanent segon redondeza, e osta de lu le huou.
E aprop inscideys en la partida dejos de la codena dels testicols per seccio de la qual corra sanc e sania ayssi cum havem recomtat en aquo que havem dit.
 E aprop aministra lana submersa en oli, e pausa en la plagua; e aministra le liament le qual havem recomtat (e alcunas veguadas le ciphac blanc es cauterizat, le qual havem dit aprop la inscizio de lu temen de flux de sanc, quar motas veguadas accideys aquels) e leyssa le liament entro que per si caia.
Mays si le cazement de lu es tardat, lahoras de aygua cauda sia embrocat, e pausa sobre aquel entro que caia segon que havem dit.
E aprop cura la plagua am l’autra curacio de las plaguas entro que sia sanat.
