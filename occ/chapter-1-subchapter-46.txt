 Capitol .xlvi.
De cauterizacio de torcio.
 Quan endeve en alscus membres per cazement o per percussio dolor e persevera aquela dolor per lonc temps e no comfereys al u curacio am medicinas, lahoras cove que cauterizes am cauteri de punt.
E sia le cauteri de tot membre segon la magnitut e la parvitat de lu, e vertut e develitat de lu, e locacio de torcio e dolor de lu.
Donc si·s sanat per le primier cauteri, bo es; e sino, lahoras itera sobre lu le cauteri; quar de costuma de aquelas dolors es que sian punctatz de membre ad aquel membre le qual apropinque al u, per que cove que consieguas aquels am cauteri entro que·l malaute sia sanat.
