de erratique
Erratique si est quant li nature de la femme n’est mie percie, ou li pertus est petis;
et est naturez par naissance, ou accidens par maladie que venue i est;
ou c’est par char ajostee, ou dou syfac subtil ou espés, et est fais em parfont en la marris, ou en costez, ou desoz, ou que soit;
et deffent le concevoir, et l’enfantement, et par aventure les flors a avoir;
et li connoissance de ceu si est par le regart de la baile.
Se li estoupemens est prochiens apparans, si quier a tes dois ou au rait.
S’il est dou syfac subtil, et il est prochiens as II leivres, si te haste, et la ront ensi:
met tes II dois indices ensamble, et li femme soit sus son dos, espandues ses jambes;
puis estent les II leivres forment, tant que li subtilz syfac soit rons, et soit overs li estoupemens;
puis pren laine, et la moille en oile, et la met sus le leu, et gise li femme a home chescun jor, si qu’il ne puist souder.
Et se li syfac est dur et espés, si covient que tu lou copes au spatumile semblant a foille de mirte.
Se li estoupemens est de char nee, si la sospent a l’oncine et la cope;
et aies les medicines estainchans sanc, si com acaice, sanc de dragon, encens, ensamble abun d’uef;
puis amenistre une caine de plonc large, si que li plaie ne puisse souder;
et ensi soit longement, et li amenistre une tente de lin sec;
puis soit curez d’autres cures tant qu’il soit sanez.
Et quant en la marris vient char nee, si la covient coper selonc ceste maniere, se ce n’est apostemes enchancrez.
Car a l’aposteme enchancreit qui est en la marris, ne doit on touchier de feir.
