dou reume des eulz
Quant a aucun vienent catarre agut acostumeement, et tu vois les eulz tenves et petis, et afoiblir la veue, et les papieres brulees;
et li poil chieent, et ou chief en parfont a dolor ague, et li malaides esternue;
adonques saiches par ces accidens que celles matieres et cil catharre ne vient fuer que de maintes voines, et li muedre cure que i est, si est ceste.
Et est que tu comande au malaide a rere son front, puis fai une grant fendure emmi lou front, et une autre dou large I poc.
Et comence des la fendure de la temple senestre a la temple destre, et soit li incision jusc’a l’os;
et esloigne ta main des ners des temples que muevent au mengier;
et quant li os est descovers, si essue tout le sanc a une esponge, et puis desevre entre les II levres de la fendure et i met coton viel, et tentes de lin;
puis lie desus drapelz moilliez en vin et en oile, et te garde d’aposteme chaut;
quant il est ostez, si covient que tu frottes l’os tant que chars i comence a naistre, puis le cure de choses exiccatives, que font enjanrer char.
En teil maniere:
pren II parties de flor de froment, et de colofoine IIII parties, et en fai emplaustre;
et l’aministre en ces plaies por enjanrer char per tout.
