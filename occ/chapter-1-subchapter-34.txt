 Capitol .xxxiv.
De cauterizacio de emorroydas antiquas.
 Quan so en la natura derier emorroydas antiquas o una de humors grossas fregas o de humiditatz corrompudas, e son curadas am aquo que havem dit en la divisio e no confereys la tieua curacio, lahoras cauterisa am tres cauteris sobre le pus dejos spondilh del dos petit e petit triangular, e am cauteri desus le ombelic cays per dos ditz.
E si doptas que l’estomac de lu sia enfregidat e la vianda de lu no sia degerida, e la cara de lu vezes apostemada, lahoras cauteriza aquel sobre l’estomac am gran cauteri segon que es precedit; e am un cauteri sobre fietge, e am autre cauteri sobre la melsa de lu am cauteri clavilh, e leyssa le cauteri per alcun temps ubert, e aprop cura lu entro que sia sanat.
