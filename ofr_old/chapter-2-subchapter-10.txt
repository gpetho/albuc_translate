de la graisse des eulz
Exinach est une graisse qui est enjanree en toiles des papieres desus, et ce avient plus as enfans c’a nules gens, et grieve mout a lor eulz, et li vienent li catharre as matinees, et ne pueent regardeir la lumiere dou soleil por ceu que les larmes se hastent a lor eulz; et por ceu se couchent il sor lor faices adés, et dorment sus, et sont lor papieres desoz lor sorcilz moistes que li enfleure et li apparance ont covert de l’exinach qui apert en l’oil.
Et quant tu presses lou leu a tes dois et sent l’exirnach entr’ous.
Et li maniere de l’ovraige si est que li malaides mette son chief en ton sain; et puis pren I drapeil de lin, et appareille une tente em maniere d’un cercle selonc la quantiteit que conteigne exirnach de chescune partie, puis le met sus li; et presse a tes dois d’une part et d’autre, si que li exirnach soit assemblez emmi le cercle; puis fent em mileu de la moistor au spatumile trenchant une fendure dou large, et ne soit mie plus grans que li plaie c’on fait a la sainie de voinne; et fent le cuir em parfont tant que tu veignes a l’exirnach; et em plusors dispositions vient exirnach de la fendure, selonc la forme d’une piece de graisse blainche.
Estrai la donques a tout une piece de drap charpit entre tes dois au defuer, et torne ta main a destre et a senestre tant qu’il soit espars; et garde que tu n’ajoster en la fendure, que tu ne viegnes a tout le spatumile jusc’a l’oil, que tu ne le bleces.
Et se li exirnach n’apert en l’encomencement de la fendure, si acroi un poc la fendure legierement tant qu’il apere; puis l’estrai si com nos avons dit, puis moille drapelz en aisil et en aigue, et met sus le leu, et estrain de bendelz.
Et si a de tels homes qui broient seil et mettent sus por corrompre cele moistor qui est demoree.
Puis le cure tant qu’il soit sanez.
Et s’il vient au leu aposteme chaut, si lou cure d’emplaustres assouajant tant qu’il soit sanez.
