Saiches que aucune fois sont brisies les .ij. parties dou neis desus, ou li une par li soulement, car ce sont .ij. os; et cil desoz est cartillaginous, et ne brise mie, si ne fait fuer k’enbower ou tordre, et puis saine.
Et se l’une des .ij. parties est brisie, si covient que tu boutes ton petit doi ou pertus dou neis, et met igal cele brisure dedens a ton doi indice, et au pouchet par defuer, tant que li neis reveigne selonc sa figure natureil;
et fai ce legierement, et warde que li malaides ne sente dolor par ton ovraige.
Et se li brisure est en la partie desus lou neis, et ne puet venir li dois au leu, si couvient que tu lou mettes igal au chief d’un rait un poc gros.
Et se li brisure est de .ij. pars, si refai autretel, et te haste de restorer lou premier jor, se tu pues;
se ce non, aprés lou septime ou le disime, quant li apostemes chaus est apaisiez, puis bouthe au chief dou neis tentes de drapelz de lin, se li brisure est en une partie.
Ou tu boutes .i. autre d’autre part, se li brisure i est; et soient les tentes si grosses qu’eles emplissent les pertus dou neis.
Et dirent aucun restorour c’on doit moillier les tentes em burre, et muer chescun jor. Il ne me semble mie que ce soit bien, mais covient qu’elles soient moillies en confection d’aubun d’uef, et de poudre de molin; puis laisse la tente, tant que li os soit fers, et li cartilaiges endurcis.
Et aucune fois boute on ou neis pennes d’oie en leu de tentes, et si a .i. souef drapeil entor, et se tient la briseure, et soffle li malaides parmi; or fai lou kel ke tu vues.
Et se apostemes chaus vient au neis tandis com tu i oevres, si i met cerote ou coton moilliet en oile roset, ou en .i. poc de dyaquilon.
Et se apostemes chaus n’i vient, si met emplastre par defuer, de farine de sisament, et de poudre d’encens, confites avec aubun d’uef, puis met sus estoupes legieres, et ne liier mie lou neis;
et se li brisure dou neis est petite, et il est brisiés em menues pieces, si l’estrai as estrumens covenables a ceu, puis cout la fendure, et la cure de choses enjanrans char, et soudant, si com emplastres et oignemens covenables a ceu;
et s’il n’a dedens lou neis nule plaie, si lou cure de tentes, et i met cainnes de plonc, tant qu’il soit sanez.
