de l’aposteme des coions
Cis est uns apostemes envoloupez d’un envoloupement semblant a .i. borjon, avec le mollifiement des coions,  
et se muet li malaides griement quant il vait;  
et li cure de ceste maladie si est bien pres ausi paourouse com ceste ci devant,  
et toutevoie nos vos dirons l’ovraige de li, selonc ceu que li ancien firent.  
Il covient que tu faices seoir lou malaide sus .i. siege aleveit, puis li boute le suspensoire des coions aval a tes dois,  
a tout le vasseil qui sont prochien a la verge, et les teigne li maistres, et les estende forment;  
puis cope au spatumile trenchant large dou traver endroit les vasselz, tant qu’il soient descovert,  
et puis escorche de chescune part, si com nos avons dit en l’estraction des arteres qui sont en temples;  
puis i fiche une aguille ou il ait .i. fil double, et le lie au premier leu ou li vis est venue, et le lie derechief a l’autre chief;  
puis les cope em mileu droitement, selonc la longesce dou cors, et en trai les moistors corrumpues;  
puis cure la plaie si com les autres ou on enjanre bowe, si que aucun vassel chiecent que norrissent l’un des coions;  
car par ceu n’i vient point de mal, et se a toz les vasselz vient vis, si covient traire les coions a tout les vasselz;  
si que li oes ne perde son norrissement por l’incision des vasselz, et sechent et ne se puient aidier.  
