de la dislocation de l’ajutoire
Quant li chiés de l’ajutoire est desaloiez par cause de moistor, et on le remet a leu, et il n’i puet demorer ains revient adés et desalue par petit movement qui avient, si com nos avons esproveit, adonques covient il que tu ramoinnes la dislocation premierement.
Aprés soit sovinez li malaides sus son dos et sus son costeit; aprés lieve le keur qui est dedens le titillite as dois de ta main senestre; et se li jointure est desaluee dedens, si eschaufe le cautere qui a .ij. ners douqueil ci est li forme:
et cauterize lou keur tant qu’il le perce jusc’a costeit, et venrait li fugure dou cautere ensamble .iiij. cauteres; et por ceu est faite cautere avec le cautere qui a .iij. ners, por coi li figure de cauterization sunt sis cauteres; et sont li nerf selonc la subtiliteit d’une tente et c’est li forme dou cautere qui a .iij. ners:
Et aucune fois est ajostez sus ce .i. nerf por coi il i a .viij. cauteres.
Aprés met sus le cautere porrelz broiez avec seil; aprés fai reposer le malaide, et ne soit meus li membres par lonc tens tant qu’il soit bien confortez.
Et s’il est desaloiez desus, liquelz chose avient poc, adonques fait cautere sus l’epaisse dou cautere clavile, ou mout de cauteres en poignant. Car li jointure est refermee, et est ostee li moistor et est sanez li malaides.
