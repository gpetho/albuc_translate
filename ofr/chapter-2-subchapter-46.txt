Vez ci les formes des estrumens entromissoires, et sont de III manieres:
grans et moien et petit;
et s’en i a III quarrez qui sont apelez «albaret», et I qui est apelez «breb», et s’en i a de III manieres:
grant, moien, et petit, por encerchier les apostemes de fistule;
et sont ausi com les aguilles dont on cout les sorceles, et sont d’arain citrin, ou de fer, ou d’argent, et mues valent cil qui sont jaune, et sont plus esprovez de plonc noir por encerchier les corbeures de fistule;
et sont de III manieres:
grans, moiens, et petis, selonc la quantiteit de la largesce des pertus.
Les formes des oncines sont de mout de semblances, si com tu vois ci:
grans, moiens, et petis;
et si a oncines qui ont II corbeures de III manieres ausi;
et si a oncines qui ont III corbeures, et sont ausi de III manieres;
et si a oncines qui ont II corbeures, et oncines d’une corbeure soulement, et sont de III manieres;
et tuit cist sont necessaire en lor leu.
Li chief de ces a coi on fent sont trenchant, et de telz i a qui ne taillent mie fuer que d’une part, dont on escorche les nous, por ceu c’on ne cope la voine ne le nerf;
et de ces intromissoires sont les alemeles reponues en mainches, si que li malaide ne s’en persoivent a l’overture des apostemes;
et sont de III manieres:
grant, petit, et moien, si com tu vois;
et n’en use on mie fuer que en leu charnut, si com jambes, et bras, et mameles, et as angres, et en semblans leus;
et aucune fois fait on I autre estrument petit, semblant a escorces de fistices, selonc ceste forme, a coi on estainche sanc:
et le met on aucune fois au leu qui saine a copement des voines, et as arteres, et aucune fois reont selonc ceste grant forme:
