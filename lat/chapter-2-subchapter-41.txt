Â¶ De sectione apostematum quae accidunt in cute capitis.
Caput XLI.
Accidunt in cute capitis apostemata parua, et sunt ex speciebus Nodorum, quos continent tunicae, quae sunt eis sacci: quasi ipsa sint hausolati gallinae.
Et ipsorum species sunt multae.
Ex eis sunt pingues: et ex eis sunt quae continent humiditatem similem limo: et ex eis quae continent humiditatem similem frisatis et pultibus: et eis similibus, et ex eis sunt, quae sunt lapidea dura.
Et in sectione omnium, et ipsorum extractione non est timor, dum apud ipsorum sectionem non facit contrarietatem arteria.
Et operatio in sectione eorum est, ut experiaris ea cum instrumento, cuius forma uenit post haec, quod nominatur Intromissum, donec scias quid contineat.
Nam si est illud quod continet humiditas, tunc seca ipsum sectione secundum longitudinem sectione superficiali: secundum hanc formam.
Et incipe cum sectione ex linea b. ad lineam, g. Cum ergo euacuatur humiditas, tunc excoria kistin quae continet illam humiditatem, et non dimittas ex ea aliquid penitus.
Multotiens enim redit, si remanet ex ea aliquid.
Deinde submerge cotum in unguento aegyptio, si est praesens: et si non, in aqua et sale: et imple cum eo uulnus, et dimitte ipsum usque ad diem alium.
Ipsum enim corrodet quod remansit ex kisti.
Deinde itera super ipsum cotum cum aegyptio secundo, et tertio, et si indiges illo, donec confidas quia non remanserit ex kisti aliquid, tunc enim cura uulnus cum unguento, donec sanetur.
Quod si apostema continet nodum pinguem: tunc seca ipsum secundum hanc formam, sectione habente formam crucis: et proiice uncinos inter duolabia sectionis, et excoria ipsum ab omni parte: et conare uirtutem tuam in extractione tunicae quae continet ipsum.
Si autem contrarietatem facit tibi arteria, tunc fac illud quod narrabo tibi post.
Et similiter fac in apostemate, si est lapideum, ex sectione, et curatione eadem, secundum quod diximus.
Et sectio super apostema lapideum est facilior: quoniam est pauci sanguinis et humiditatis.
Et quandoque sunt quaedam horum apostematum quae sunt in capite in quibusdam hominibus, cum quibus penitus non est humiditas.
Quod est: quia ego secui super apostema in capite mulieris uetulae, et inueni apostema sicut lapis solidus et durus, asper, albus, qui non poterat frangi: et si percuteretur cum eo aliquis proiiciendo, uulnerat ipsum.
In aliis uero apostematibus accidentibus in capite, praeter haec scilicet apostemata quae accidunt in capitibus puerorum, et apud radices aurium, sectio eorum omnium sit sectio superficialis.
Vel pone perforationem eorum semper ab inferiori parte eorum, ut alleuietur cursus saniei ad inferiora.
Deinde cura ea cum eo quod conuenit eis ex curatione.
