Â¶ De eradicatione Dentium, et extractione ossium mandibularum fractorum.
Caput XXXI.
Quando remanet apud eradicationem Dentis qui frangitur aliquid, tunc oportet ut ponas super locum cotum cum butyro die uno, aut duobus diebus, donec mollificetur locus: deinde intromitte ad ipsum algasti, aut forcipes: quorum extremitates assimilantur ori auis quae nominatur ciconia.
Forma autem haec est forcipum.
Sint extremitates eorum factae sicut lima deintus: aut sicut aliskilfegi.
Si ergo non obedit tibi ad exitum cum istis forcipibus, tunc oportet, ut caues super radicem, et detegas carnem totam, et intromittas instrumentum quod nominatur Palanca parua, cuius forma est haec.
Sit breuis extremitatis, grossae parumper: et non sit imbibitum, ut non frangatur.
Si ergo egreditur radix per illud, est bonum: et si non, iuuare oportet cum istis instrumentis aliis quorum formae sunt istae.
Forma primi triangulatae extremitatis, in qua est quaedam grossitudo.
Forma triangulatae extremitatis subtilis.
Etiam iuuatur cum hoc instrumento habente duos ramos, cuius haec est forma.
Et cum aliis instrumentis et ferramentis quae praecesserunt in rasione dentium.
Etiam sit iuuamentum cum hoc instrumento quod assimilatur uncino magno, huius formae, triangulatae extremitatis tortae, in qua est quiddam grossitudinis, ut non frangatur: et sit non imbibitum.
Et scias, quod instrumenta dentium sunt multa: et similiter reliqua instrumenta non computantur, et artifex prudens, subtilis in arte sua inuenit per se ipsum instrumentum, secundum quod significant ei operatio et aegritudines ipsae.
Quoniam ex agritudinibus sunt ad quas non dixerunt antiqui instrumentum, propter diuersitatem specierum earum.
Si autem frangatur os ex mandibula, aut ex aliis ossibus oris, aut putrefit: tunc perscrutare super ipsum in loco suo cum eo quod conuenit ei ex instrumentis et forcipibus quae dixi in extractione radicum, et iuuare cum gesti, cuius forma est haec.
Sit in eo quiddam grossitudinis paulatim, ut stringatur, uel teneatur cum eo os, et non fugiat et uadat, donec egrediatur os: et restaura locum cum medicinis conuenientibus ad illud.
Si autem in osse est putredo parua, tunc rade ipsum a putredine sua, et cura ipsum, donec sanetur.
